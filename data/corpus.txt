Hayatın karmaşasına yetişemiyorum. O kadar hızla akmaya başladı ki artık zaman, ne yapacağımı şaşırmış durumdayım.

Almam gereken sorumluluklarımla, hayal ettiklerim birbiriyle yarışıyor sanki…Neye nasıl konsantre olacağımı, her şeyi nasıl başarabileceğimi bilemiyorum. 

Bir yandan kendimle ilgilenmek, o istediğim kıyafetlere şöyle uzun uzun uzadıya bakmak, hatta kendime boncuk bir kolye yapabilmek varken, diğer tarafta işim, evimle ilgilenmek var. Bu karmaşaya hayattaki en önemli şeyleri, dostları, aileyi, sevgiliyi katmıyorum, katamıyorum. Onları karmaşa başlıklı bir yazıda kullanmak istemiyorum çünkü.

Basit en iyidir derler ya… Bu yüzyılın karmaşasında ya hayatımdaki rollerimi sadeleştirmem gerek, ya da kendime çok fonksiyonlu bir ajanda almam

Sizden fonksiyonel ajandalardan, bu hafta sonu konseptine kadar her türlü öneriyi alabilirim. Önerilerinizle düşünecek bir iki şey eksilir belki hayatımdan

Bu hayatın bizi tüketmesi olayını bende çok uzun zamandır düşünüyorum. Hiçbir şeyi böyle hayal etmemiştik aslında. Yaşamak vardı doya doya. En çok üzüldüğüm şey ise deliler gibi istememe rağmen hala bir köpeğimin olamamış olması. Çünkü ona ayıracak zamanım yok  Çalışmak hayatımıza öyle işlemiş ki, yaşamaya ne zaman başlayacağız merak ediyorum. Böyle olsun istememiştim. 

Gelecek için hayaller, kurarken tüm zamanımızı çalışarak harcamak hesapata yoktu. Zaman geçiyor ve her geçen gün hayatımızda bir şeyler daha yitip gidiyor. Her sene telefon rehberime yeni numaralar ekleniyor ve çoğu da eksiliyor. Bazen telefon rehberimdeki insanları tanıyamıyorum ‘ BU KİMDİ ‘ diye düşünüyorum dakikalarca. Üstelik şimdi teknoloji çağındayız ve artık insanlar msn ve maille iletişim kurmaya başladı. Bide son zamanlarda Facebook diye şaçma bir icat çıktı. Uzun zamandır görmediğin insanlarla iletşim kurmanı sağlıyormuş. Hiç anlamıyorum. Sen etrafındaki dostlarına, ailene ne kadar zaman ayırıyorsun şimdi de adını bile hatırlamadığı insanlarla sanal iletişim kurmaya çalışıyorsun??? Yobazlaştık iyice…. 

Oysa eskiden kahve sohbetlerimiz vardı… Hayallerimiz vardı… Yapmak istediğimiz çok şey vardı… Hepsi yarım kaldı, hatta bazılarına başlama sansımız bile olmadı. 

Bazen kendimi resetlemek istiyorum. Eşime, aileme, dostlarıma daha fazla zaman ayırmak istiyorum. Annemim dizlerinde uyumak istiyorum… Gene annemin toz pembe hayalleri olan küçük kızı olmak istiyorum. Ama biliyorum ki bu imkansız….

Artık kendime bir söz vedim ve bu sözümü tutucağım. Zamanımı çalan, en önemlisi hayatımı çalan herşeyi uzaklaştıracağım kendimden. Kendime daha çok zaman ayırabileceğim ve daha çok sevebileceğim bir iş bulmakla başlayacağım işe. Beni mutlu eden ve mutsuz eden herşeyi not aldım… Kendimi mutlu etmekle başlayacağım işe… Çünkü bunun için artık çok önemli bir sebebim var  :)

Canım benim ya ne kadar güzel yazmışsın… Ve ne kadar doğru… Hayat karmaşık ama alında belki de onu güzel kılan şey bu farkında değiliz. Düşünsene hep tek düze olduğunu çok geniş zamanlarımız olduğunu… O zamanda anlamsızlaşırdı belki her şey… Ve sen çok şanslısın çünkü yakında dünyanın en güzel şeyine sahip olacaksın:)

***

'Fener Cumhuriyeti'nin geliri borcunun iki katı

    
Fenerbahçe Başkanı Aziz Yıldırım, kulübün 2006'ya kadar 65 milyon dolar borç ödemesi bulunduğunu söyledi. Yıldırım, ancak borcun 2 katı kadar da gelir beklendiğini açıkladı

        EKONOMİ SERVİSİ
    
    Fenerbahçe Kulübü Başkanı Aziz Yıldırım, kulübün 2006 yılına kadar mukavelelere bağlanmış borçlarının 65 milyon dolar olduğunu belirterek, ''Kulübün aynı sürede 2 katı kadar geliri ve alacağı var. Şu anda alacak ve borçları bir araya getirilirse hep artıda olan bir kulüp'' dedi. Fenerbahçe Sportif AŞ hisselerinin halka arzıyla ilgili yapılan anlaşmanın imza töreninde, ''Fenerbahçe Cumhuriyeti Halka Açılıyor, Cumhuriyet Halkındır'' temalı multivizyon gösterisi sunuldu.
    
    100. yılda 70 milyon $
    Yıldırım törende yaptığı konuşmada, halka arzla birlikte Fenerbahçe'nin daha da büyüyeceğini belirterek, "İlk hedefimiz, 2007 yılında yani 100. yılda 70 milyon dolar bütçesi olan bir Fenerbahçe yaratmak, arkasından bunu 100 milyon dolarlara taşımayı sağlayacak yatırımları yapmaktır" dedi. Yıldırım, iki yıl önce aldıkları halka açılma kararının, ülkenin geçirdiği zor günler nedeniyle bugüne kadar uygulanamadığını kaydetti. 
    Daha sonra soruları yanıtlayan Yıldırım, elde edilecek gelirin Fenerbahçe'nin geleceğine yatırım için kullanılacağını söyledi. Yıldırım, "Hiçbir yönetici, hiçbir şekilde alacaklarını tahsil etmeyecektir" dedi.
    
    Hisselerin satışı garanti
    Denizbank Genel Müdürü Hakan Ateş de konuşmasında, yaptıkları anlaşmanın gerçek yüklenimi içeren bir kontrat olduğunu belirterek, Denizbank'ın bütün hisseleri satın almayı henüz bir konsorsiyum oluşturulmadan garanti ettiğini söyledi.
    
    
Fener ocakta borsada
    Deniz Yatırım Genel Müdürü Cafer Bakırhan, halka arz için bir hafta - 10 gün içerisinde SPK'ya başvuracaklarını ve ocak ayının ikinci yarısında halka arzı gerçekleştireceklerini bildirdi. Yurtdışı satışı konusunda ocak ayında Ekspres Yatırım'la ''roadshow'' planlandığını aktaran Bakırhan, tarih ve fiyatın belli olmadığını söyledi.
    Tamamen kulübe ait olan Fenerbahçe Sportif AŞ'nin yüzde 15'i halka arz edilecek. Kulübün ana gelir kalemlerinin önemli kısmı kurulacak bu şirkete aktarılacak. Şirket kârının yüzde 80'i temettü olarak dağıtılacak. 
    
    FB Televizyonu geliyor
    Bu arada Fenerbahçe Televizyonu hakkında bilgi veren Nuri Çolakoğlu, yıl bitmeden test yayını yapılacağını, sosyal tesislerin açılacağı 16 Ocak'ta ise televizyonun yayına gireceğini söyledi. 
    
    
'Yeni bir modelle halka açılıyoruz'
    FB Kulubü 2. Başkanı Nihat Özdemir, değişik ve yeni bir modelle şirketi halka açacaklarını belirterek, gider kısıtlamasını devreye soktuklarını ve gelirlerin yüzde 10'una kadar harcama yapacaklarını söyledi. Halka arzdan elde edilecek kaynakla yeni bir proje başlatacaklarını belirten Özdemir, "Bu proje ile 1000 araçlık otopark, alışveriş merkezi, kültür merkezi, Fenerbahçe müzesi ve 5 bin kişilik kapalı spor salonu yapacağız" dedi. 
    
    
'En kötü maçta 35 bin kişiyiz'
    Asbaşkan Murat Özaydınlı da şunları söyledi: "Yatırımcı artık ABD ve Avrupa'da olduğu gibi hisse senedinde ne kadar gelir elde ediyorum, ona bakıyor. FB, geçen sene çok kötü bir dönem geçirdi. Bu dönemde bile yakaladığı reytingler Galatasaray ve Beşiktaş'tan daha çok. Liderden 30 puan gerideyken 35 bin seyirciyle oynadık. Bir mağlubiyetten sonra Fenerium mağazasını 'Pazar günü açmayın, ne olur ne olmaz' dedim. O akşam o ayın en yüksek cirosunu yapmışız."

***

Başka Osman Hamdi’ler de var 
PAZAR günü Karalama Defteri’nde konumuz Resim ve Heykel Müzesi idi. 

Konuklarım da Mimar Sinan Güzel Sanatlar Üniversitesi Rektörü Prof. Dr. İsmet Vildan Alptekin, sanat ve kültürden sorumlu Rektör Yardımcısı Aydın Ayan, Resim ve Heykel Müzesi Müdürü Prof. Dr. Tunç Tüfekçi.

Türkiye’de iki tane, biri Ankara’da, biri İzmir’de iki Resim ve Heykel Müzesi var.

Ankara da, İzmir de gezilemiyor, ziyaretçi kabul edecek durumda olmadıklarından.

İstanbul Beşiktaş’taki Resim ve Heykel Müzesi’nin damının yapılabilmesi için acilen 3-3.5 trilyon lazım. Binanın toplam restorasyonu için gerekli paranın toplamı 30 trilyonu buluyor.

Rektör Alptekin, restorasyon projesini bana gösterdi. Kültür ve Turizm Bakanı Erkan Mumcu, üniversiteyi ziyaretinde protokol hazırlamalarını söylemiş, onlar hazırlamışlar, imzalayıp Bakanlığa göndermişler, imzalanmasını bekliyorlar.

Plastik sanatların en önemli eserlerinden oluşan 7000 parçalık koleksiyonun kurtarılması için Bakan bu imzayı atmalı.

Ben devletin bu tür kültür kurumlarına para vermesinden yanayım. Çünkü bu sadece Kültür ve Turizm Bakanlığı’nın görevi değil, bütün bir hükümetin, devletin sorumluluğudur. 7000 eserlik bir müzeyi bir hükümet onarmıyorsa, ona gerekli parayı vermiyorsa, kültüre önem vermediğini rahatça söyleyebilirim.

Bu projeye imza benim için hükümetin bir kültür sınavıdır.

AYDIN AYAN bakın ne diyor.

Osman Hamdi’nin bir tablosu müzayedede 5 trilyona satıldı, bu müzede tam 18 tane Osman Hamdi bulunuyor, bir tanesi Ankara’da elimizde 17 tane var.

Hiç kuşkusuz mesele Osman Hamdi değil, tek değer ölçümüz de o değil 

Tunç Tüfekçi, çok önemli başka eserlerin varlığından da söz ediyor.

1867’den bu yana Şeker Ahmet Paşa’nın aldığı resimlerle başlayan koleksiyon, Osmanlı ve Cumhuriyet döneminin görsel belleği.

1980’lerden bu yana da yeni resim ve heykel alınmıyor. Çünkü 1982-2000 arasında bir sanal müze niteliğindeydi, gerçek müze kimliğine 2002’de kavuştu. 

Devlet bürokrasisi ya da zamanında bir unutulma yüzünden müzenin koleksiyonu zenginleşememiş.

Başka bir soruna daha değinmeliyim. Müze’nin büyümesi için yan binalar da, boşaltılan kamuya ait başka yerler de buraya verilmeli. O zaman daha çok eser görebileceğiz.

Müze bağış kabul ediyor, sponsorların önerisine de açık, mesela ressam Sabri Berkel eserlerini müzeye bağışlamış.

RESİM VE HEYKEL MÜZESİ’nin restorasyonunu devlet bir an önce gerçekleştirmeli.

Kültür ve Turizm Bakanı Erkan Mumcu protokolü imzalarsa müze kurtulacak, yoksa çökecek.

Böyle bir koleksiyonun bulunduğu bina için sponsorları bekleyecek vakit yok. 

***

Paramahansa Yogananda (doğum adı Mukunda Lal Ghosh ; 5 Ocak 1893 – 7 Mart 1952), kendi organizasyonu Kendini Gerçekleştirme Bursu (SRF) / Hindistan Yogoda Satsanga Topluluğu (YSS) aracılığıyla milyonları meditasyon ve Kriya Yoga öğretileriyle tanıştıran Hintli Hindu keşiş, yogi ve guruydu. Yoga gurusu Swami Sri Yukteswar Giri'nin baş öğrencisiydi ve soyu tarafından yoga öğretilerini Batı'ya yayması için gönderildi. Doğu ve Batı dinleri arasındaki birliği kanıtlamak ve Batı maddi gelişimi ile Hint maneviyatı arasında bir denge vaaz etmek için 27 yaşında Amerika'ya göç etti[1][2] Amerikan yoga hareketindeki ve özellikle Los Angeles'ın yoga kültüründeki uzun süreli etkisi, yoga uzmanları tarafından "Batı'da Yoganın Babası" olarak görülmesine neden oldu. Son 32 yılını Amerika'da geçirdi.

***

Kiriliyorum ve üzülüyorum ama sessizligi bozamiyorum. Hüküm giymisim sessizlige…Dilim var ama anlatamiyorum. Bazen kelimeler dilimin üstünden kayip ucuna kadar geliyor ama günyüzüne çikaramiyorum. Uçurumlarin kenarinda gögsümü yarip, acilarimi ve kederlerimi atmak istiyorum. Aglamak bile rahatlatmiyor artik…Bir soguk zehir gibi zemheriler acilarimi hafifletiyor ancak..Biçak gibi keskin dalgalar kanimi akitiyor ve kilimi bile kipirdatmiyorum. Vur, öldür ve parçalama; nefretini sogutuncaya ve hincini alincaya kadar ugras benimle. Ben sessiz kalacagim. Bir sevdigim tas yerine gül atincaya kadar tutacagim hiçkiriklarimi.. O gül tenime deyince yedi kat gökleri parçalayacak kadar güçlü bagiracagim. Cebrail duyacak dertlerimi…Içimde kiyametler koparken ve gökler çalkalanirken feryadimla, ben bir meyyit kadar sessiz olacagim. Gülecegim ve güldürecegim…Sikintilariniza sihirli çözümler bulacagim. Ugradigim mekanlar bahar olacak, gül-gülistanlik dolacak.. Ama damarlarimda Cehennem alevinde isinmis lavlar dolasacak kan yerine.. Mesih solugu derman getirecegim ölümcül dertlerinize.. Yüregimi her adimda sokan zemberekli yilana inat..Hadi gel yine mutluluk yalanlari söyleyeyim sana ve mutluluk masallari anlatayim sevda üzerine…

Gelin hep beraber yalanlarimizi anlatalim birbirimize ve mutluymus gibi yapalim…Ben mi? Ben çok mutluyum çok!

***

'Muhatap biz değiliz'
    Demirbank'ı 2001'de satın alan HSBC Bank, "Ortaya çıkan mevcut hukuki durumun muhatapları BDDK / TMSF olup, bankamız değildir" açıklaması yaptı. Fon'daki Demirbank hisselerinin mülkiyetinin tamamının HSBC Bank PLC'ye satıldığı ve HSBC'nin seçerek aldığı aktiflerin bankanın Fon'a devredildiği bilanço aktiflerinin yüzde 10'u olduğu hatırlatıldı. 
    Açıklamada, "Müşterilerimiz açısından endişe edilecek bir durum bulunmamaktadır. Bankamız tüm faaliyetlerine kesintisiz olarak devam etmektedir" denildi.
    
    
'Devlet zararı karşılamalı'
    AHMET ERHAN ÇELİK Ankara
    BDDK yönetimi ve TMSF hukukçuları "bundan sonra ne olacak" sorusuna şu yanıtları veriyor:
    
    Cıngıllıoğlu "Bankamı geri verin derse" ne olur?
    TMSF hukukçularına göre hukuken bankanın eski haline getirilmesi mümkün değil. Bu tez şu örnekle açıklanıyor: Devlet yol geçirildiği için kamulaştırarak yıktığı apartmanın yerine bina dikerse ve yıkılan apartmanın sahibi yargı kararıyla devleti mahkum ettirirse yeni yapılan bina yıkılmıyor. Buna karşılık devlet hak sahibinin zararını karşılamakla yükümlü oluyor.
    
    Cıngıllıoğlu bankanın satışından kazanılan 350 milyon doları geri isterse ne olur?
    Danıştay kararı hiçbir şekilde HSBC'nin banka sahipliği durumunu etkilemez. Ama Cıngıllıoğlu satıştan devlet kasasına giren 350 milyon doları veya gerçek değerin tespit edilip yeni satış rakamının kendisine ödenmesini isteyebilir. 
    
    Cıngıllıoğlu tazminat talep edilebilir mi?
    Bu mümkün; ancak BDDK bankanın satışında gecikilmesi halinde "kamu zararı oluşacağı" savını öne sürer. BDDK'nın mali bünye raporları kamu zararı savını kanıtlamak için kullanılacak.
    
    Cıngıllıoğlu'na yapılacak her ödeme BDDK'ya rücu eder mi?
    Devlet tazminat paralarını ödedikten sonra el koyma kararını alan BDDK üyeleri ve diğer yetkililerden bu parayı geri isteyebilir. Bunun için ayrı soruşturma yapılır. Dava açılır; mahkeme kararına göre ilgili kişiler tazminat ödeyebilirler.
    
***

Evladım sakın müzikçi olma 
KALAN MÜZİK’ten çıkan ve iki CD’den oluşan Mesud Cemil albümünü dinliyorum.

Ben onun hem tamburunu hem viyolonselini dinledim. 

İstanbul Radyosu’nun saz eserleri saatinde onun tamburu da, lavtası da, viyolonseli de hemen fark edilirdi. Hele pizzicato’larına hayrandım.

Viyolonsel çaldığı programlarda Saide takma adını kullanırdı.

Arşivsizliğimiz yüzünden neler kaybettiğimizi, ses hafızamızın yok oluşunu, müzik severler bilir.

Yönettiği korolarla Türk müziğine getirdiği disiplini, konservatuvarsız günlerde radyoevlerinin onun sayesinde nasıl bir okul işlevi üstlendiğini, yönettiği korolardan ve albümde Bülent Aksoy’un yazdığı hayatından öğrenebilirsiniz.

CD’leri dinlerken Mesud Cemil’in yazdığı Tanburi Cemil’in Hayatı kitabını okuyorum.

Kitabı yayına hazırlayan Uğur Derman’ın ‘Mesud Cemil Bey yüz yaşında’ başlıklı yazısında bir bölüme takıldım. Babasının Mesud Cemil için söylediği söz sadece onun için değil bütün müzikçiler için geçerlidir:

‘Musikiye istidadı var... Fakat keşke olmasaydı! Çünkü duyarak çalarsa kendisi bedbaht olur; duymayarak çalarsa, musikiyi bedbaht eder.’

TÜRK müziğinin tarihini, bir dönem yaşanılan sıkıntıları, çözüm çabalarını öğrenmek için, müzik tarihi kadar Mesud Cemil’in de hayatını okumak gerekir. Belki de bireysel tarih ile müzik tarihi arasındaki paralellik, Türk müziğinin bugüne gelişini, tarihi süreci anlamamızda daha etkili olur.

Koro yöneticisi olarak önemli işler yaptı, virtüöz olarak önemli kayıtlar doldurdu. İkisi bir arada her müzikçinin başarabileceği iş değil.

Albümdeki yazıda Bülent Aksoy şöyle diyor:

‘Onun bir koro şefi olarak asıl önemi, klasik eserleri büyük korolara okutturması değil, toplu okuyuşta daha önceki icrada göremediğimiz güzellikler ve incelikler ortaya koymuş olmasındandır.’

Öyle dönemler vardır ki, bir türün kurtulması, saygınlık kazanması için biri çıkar ve onun kaderini değiştirir. Türk müziği için de buna örnek olarak Mesud Cemil’i verebiliriz.

Onun koro anlayışı geleneğini sürdüren Nevzat Atlığ olmuştur.

MESUD CEMİL’in önemini yazmayı yarın da sürdüreceğim. 

***

Prof. Dr. Evren Yaşar (d. 1975, Bozkır, Konya), Türk akademisyendir. Yozgat Bozok Üniversitesi rektörüdür.

1975 yılında doğan Evren Yaşar, Türk akademisyen ve tıp doktorudur. Kuleli Askeri Lisesi sonrasında eğitim hayatına Gülhane Askeri Tıp Fakültesi'nde devam etmiştir. Mezuniyeti sonrasında, GATA Fiziksel Tıp ve Rehabilitasyon Anabilim Dalı'nda uzmanlığını tamamlamıştır. Uluslararası deneyim kazanmak amacıyla Amerika Birleşik Devletleri'nde Colorado Üniversitesi Tıp Fakültesi'nde görev almıştır. Sağlık Bilimleri Üniversitesi Gülhane Tıp Fakültesi Fiziksel Tıp ve Rehabilitasyon Anabilim Dalı'nda öğretim üyesi olarak görev alan Evren Yaşar, Gaziler Fizik Tedavi ve Rehabilitasyon Eğitim ve Araştırma Hastanesi'nde idari görevlerde bulunmuştur. Beyin hasarı rehabilitasyonu ve [kas iskelet sistemi] ağrıları konularında ulusal ve uluslararası alanda uzmanlaşmış, birçok bilimsel eğitim ve deneyime sahip bir akademisyendir. Evren Yaşar, Ankara Bilkent Şehir Hastanesi Fizik Tedavi ve Rehabilitasyon (FTR) Hastanesi'nin kuruluş çalışmalarını yürütmüş ve burada Fiziksel Tıp ve Rehabilitasyon Kliniği Eğitim ve İdari Sorumluluğu görevini üstlenmiştir. 2020 yılında FTR Hastanesi Kurucu Başhekimi olarak atanarak bu hastanenin dünya çapında bir mükemmeliyet merkezi olma hedefine katkıda bulunmuştur. 2023 yılında Yozgat Bozok Üniversitesi Rektörlüğü'ne atanmıştır. Evren Yaşar, ileri düzeyde İngilizce bilen bir akademisyen olup evli ve bir kız çocuğu babasıdır. [1]
Eğitim

    Kuleli Askeri Lisesi mezunu
    Gülhane Askeri Tıp Fakültesi mezunu (Tıp alanında eğitim)
    GATA Fiziksel Tıp ve Rehabilitasyon Anabilim Dalı'nda çalışmalarına başlama (2002)[2][3]

Yönetimsel Görevler
Görev 	Ünvan
GATA Fiziksel Tıp ve Rehabilitasyon Anabilim Dalı öğretim üyeliği ve idari görevler 	Öğretim Üyesi ve İdari Görevler
Gülhane Tıp Fakültesi Fiziksel Tıp ve Rehabilitasyon Anabilim Dalı öğretim üyeliği 	Öğretim Üyesi
Ankara Bilkent Şehir Hastanesi Fizik Tedavi ve Rehabilitasyon (FTR) Hastanesi kuruluş çalışmaları ve Klinik Eğitim ve İdari Sorumluluğu 	Klinik Eğitim ve İdari Sorumluluğu
FTR Hastanesi Kurucu Başhekimi 	Kurucu Başhekimi
Yozgat Bozok Üniversitesi Rektörü (1 Ağustos 2023'ten itibaren) 	Rektör 

***

kendimden sıkıldım be bilog ha bi akıl versene lan bi işe yara. işe yaramak demişken ironik bir durum oluşşun diye şeettirmedim. bana son 2 yılda neler oldu be bilog kaybettim mi yaşama isteğimi nedir yani bu umursamazlığın başka bir sebebi mi var nedir diyorum hüüüoop! ben öldüm galiba bilog hani sevmesemde bu yahya doru bi söz etmiş söyledir ki; ölüm değildir hayatın en müşkül işi, müşkül odur ki ölmeden evvel ölür kişi ha işte burdaki kişi dediği ben oluyorum gibi geliyor. ha diceksiniz ki ne diyosun lan kafan mı iyi yok işte sorun o bu kadar kötü saçmalayacak kadar yerinle yamulmayasıca yaşadığıma dair hiç bir belirti bulamadım bugün ama nefes alabiliyorum hala sorunda bu sonra bi bakıyorum ulan ölemeyecek kadar da ölüyüm anla işte hiç bi şey zevk vermiyo amaçsızım lan ot gibiyim ama beni yiyecek bir inekte yok off olsa da kurtulsam ne biçim güzel olacak ruh denilen fazla inanmadığım ve ziglemediğim şey mi öldü ki ben fark etmeden bi karambolde bilmiyorum lan bildiğimide bilmiyorum artık bilog kafamın karışıklığını anlatamayacak kadar karışığım lan kelimeleri söylemekte zorlanır bir hale düşmüşken nasıl ölmediğimi düşünebilirim ki neyse yeterince saçmaladım sanırım durmam lazım artık yoksa parmaklarım klavyeyle siyam ikizleri kıvamına geldi-gelecek bak hala yazıyorum bilog bi el atta şu noktayı kondur artık cümlenin sonuna da bitsin.(sağol!)

***

BDDK köşeye sıkıştı

    
Danıştay Dava Daireleri Genel Kurulu, 'Demirbank'a el konulmasının yanlış olduğuna' karar verdi. Bankayı 350 milyon dolara satan BDDK'yı zor günler bekliyor

        ANKARA Mİlliyet
    
    Danıştay İdari Dava Daireleri Genel Kurulu, Demirbank'ın, Tasarruf Mevduat Sigorta Fonu'na (TMSF) devrine ilişkin Bankacılık Düzenleme ve Denetleme Kurulu (BDDK) kararının yanlış olduğuna karar verdi. Bu karar, yargılama bitmeden, bankayı 350 milyon dolara HSBC Bank'a satan BDDK açısından büyük sorunlara neden olabilecek yeni bir süreci başlattı.
    Bankanın eski sahibi Cıngıllıoğlu ailesinin şirketi Cıngıllı Holding Demirbank AŞ, 6 Aralık 2000 günlü, Demirbank'ın fona devrine ilişkin BDDK kararının iptali istemiyle dava açtı. Danıştay 10. Dairesi, BDDK'nın Bankalar Kanunu'nun "alınan tedbirlere rağmen mali durumun tehlikeye girmesi" halini içeren 14. maddesinin 3. fıkrası uyarınca verdiği kararın doğru olduğuna işaret ederek talebi reddetti. 
    
    Söz Genel Kurul'da
    Temyiz üzerine dosyaya bakan Danıştay İdari Dava Daireleri Genel Kurulu dün dairenin kararını 8'e karşı 21 oyla esastan bozdu. Karar, BDDK kararının doğru olmadığına, bankanın içinde bulunduğu koşulların, Bankalar Kanunu'nun 14. maddesinin 3. fıkrasında belirtilen devir koşullarına uymadığına dayandırıldı. Dava yeniden Danıştay 10. Dairesi'nde ele alınacak. 
    Dairenin, Genel Kurul'un kararına uyması halinde BDDK kararı temyiz edecek ve dosya yeniden Genel Kurul'a gelecek. Dairenin, ilk kararında direnmesi halinde son sözü Genel Kurul söyleyecek. Genel Kurul, sürpriz olmazsa BDDK işleminin iptali yönünde karar verecek.
    Kesin karar, Cıngıllıoğlu ailesinin avukatlarının tüm uyarılarına rağmen, bankayı 350 milyon dolara HSBC Bank'a satan BDDK'nın Demirbank'a ilişkin tüm işlemleri konusunda hukuki süreçleri başlatacak.
    Danıştay'ın kesin kararı, dünkü kararla aynı doğrultuda olursa, Demirbank'ın yeniden bankacılık işlemlerinde bulunma hakkı doğacak. Ama gayrimenkulleri, araç-gereçleri satılan, hesapları devredilen, hukuki varlığı sürmeyen Demirbank'ın el konulduğu dönemdeki şartlarıyla eski faaliyetlerini nasıl sürdüreceği tartışma yaratacak.

***

17 bin 500 gaziyi defterden sildiler 
MİLLİ Savunma Bakanlığı, yeni bir yönerge çıkararak, sosyal güvencesi olan gazilerden Silahlı Kuvvetler'e ait sağlık muayene fiş ve cüzdanlarını iade etmelerini istedi. 

Toplam 42 bin 227 savaş gazisinden 17 bin 500'ünü kapsayan bu kararla birlikte, gazilerin askeri hastanelerde ücretsiz muayene olma, tedavi görme ve ilaç katkı payı alma hakkı ellerinden alınmış oldu.

TÜRK Silahlı Kuvvetleri'nin (TSK) sağlık muayene fişleri ve sağlık cüzdanlarıyla ilgili yönergesinde değişiklik yapan Milli Savunma Bakanlığı, bir anda 42 bin 227 savaş gazisinden 17 bin 500'ünü defterden sildi. Yeni yönergeye göre, SSK, Bağ-Kur ve Emekli Sandığı gibi kurumların herhangi birinden sosyal güvencesi olan gaziler, Silahlı Kuvvetler'e ait sağlık muayene fiş ve cüzdanlarını iade etmek zorunda kalacak. Bu da, gazilerin askeri hastanelerden ücretsiz yararlanma hakkının elinden alınmasına yol açacak.

Bugüne kadar herhangi bir ayrım yapılmaksızın asker, askeri personel ve emeklilerine tanınan tüm sağlık hizmetlerinden gazi ve eşleri de yararlanabiliyordu. Gaziler, askeri hastanelerde ücretsiz muayene olup, tedavi görebiliyor ve ilaç katkı payı alabiliyordu.

HAKLARINI KAYBETTİLER

Ancak, Milli Savunma Bakanlığı Türk Silahlı Kuvvetleri'nin sağlık muayene fiş ve sağlık cüzdanlarıyla ilgili yönergesinde değişiklik yaparak, gazilere tanınan sağlık hizmetlerinde bazı kısıtlamalara gitti. Bundan böyle, TSK'ya ait sağlık muayene fişi ve cüzdanı kullanma hakkından sadece, hiç bir sağlık güvencesi olmayan gaziler yararlanabilecek. SSK, Bağ-Kur ve Emekli Sandığı gibi herhangi bir sosyal güvenlik kurumuna tabii olan gazi ve gazi eşleri ise artık bu haktan yararlanamayacak. Sosyal güvencesi olan gazi ve eşlerine bundan böyle, sağlık muayene fişi ve sağlık cüzdanı da verilmeyecek. Ayrıca, daha önce verilmiş olan muayene fişi ve sağlık cüzdanlarını da askerlik şubelerine iade etmek zorunda kalacaklar.

GAZİLERE ÇOK GÖRDÜLER

Arkadaşımız Ayşegül Akyarlı, yeni yönergeyle, Milli Savunma Bakanlığı'nın 'defterden sildiği' SSK'dan emekli 72 yaşındaki Kore Gazisi Ömer Korkut'un şikayetiyle ilgili olarak bir araştırma yaptı. Bu araştırmaya göre, şu anda Türkiye'de 20'si Kurtuluş Savaşı, 9 bin 486'sı Kore Savaşı, 32 bin 721'i de Kıbrıs Savaşı olmak üzere toplam 42 bin 227 savaş gazi bulunuyor. Bunların eş ve dul eşleriyle birlikte gazilere tanınan haklardan yararlananların sayısı ise, 53 bin 36'ya ulaşıyor.

Yeni yönergeden, 17 bin 500'ü gazi olmak üzere toplam 22 bin kişi etkileniyor. Şimdi, askerlik şubelerinden sosyal güvencesi olan bu 22 bin gazi ve gazi eşine ayrı ayrı mektup gönderilerek, ellerindeki Silahlı Kuvvetler'e ait muayene fişi ve sağlık karnelerini iade etmeleri isteniyor. 

Erhan Abi’yle bir ilgim yok

BAZI bilgisayar firmaların oluşturduğu Bilgisayar Kullanıcılarını Bilinçlendirme Platformu'nun (BKM) geçtiğimiz günlerde gazetelere verdiği ilanlar, sizin de dikkatinizi çekmiştir. Bu ilanlarda, toplama bilgisayarlarla ilgili tüketici şikayetlerinin iletileceği bir de internet adresi veriliyor. Hürriyet'in Tüketici Köşesi'nden esinlenerek oluşturulan bu www.tuketicinin-erhanabisi.com adlı siteyle hiçbir ilgim yoktur. Sadece toplama bilgisayarlar için değil, her türlü tüketici şikayetiyle ilgili olarak bize ulaşmak isterseniz, www.erkanabi.com adresini kullanabilir, tuketici@hurriyet.com.tr'den de e-postalarınızı gönderebilirsiniz. 

***

Aydın Kurtoğlu (d. 24 Ocak 1983: Rize, Türkiye); Türk şarkıcıdır.

2014 yılında ilk çalışması olan Köle isimli teklisini çıkarmıştır ve bu şarkısına klip çekmiştir.[1][2] 2015 yılında ilk EP albümü Hayırlı Günler'i ve Öptüm adlı ikinci teklisini çıkarmıştır. Hayırlı Günler albümünden Hayırlı Günler adlı şarkısına, Öptüm teklisinden Öptüm adlı şarkısına klip çekmiştir. 2015 yılında Kral Türkiye Müzik Ödülleri'nde en iyi çıkış yapan sanatçı adayı olmuştur.

Ekim 2015'te İstanbul'da düzenlenen ve Dubai'de ilk gösterimi yapılan "Şirinler Live on Stage" adlı müzikalde Somurtkan Şirin'i seslendirmiştir.[3]
İlk yılları

Aydın Kurtoğlu; 24 Ocak 1983'te, Rize'de dünyaya gelen sanatçı aslen Arhavi, Artvinlidir.[4] Cengiz Kurtoğlu ve Fatma Kurtoğlu'nun oğludur.[5] Orçun adında bir erkek, Aylin adında da bir kız kardeşi vardır. 1 yaşındayken, ailesi ile birlikte İstanbul'a yerleşmiştir. İlk, orta ve lise öğrenimini İstanbul'da tamamlamıştır. Üniversitede işletme eğitimi almıştır. Daha sonra turizm sektöründe çalışmalarına devam etmiştir.[6] 2013 yılında babası Cengiz Kurtoğlu ile birlikte, Veliaht yarışmasına katılmıştır.[7]
Kariyeri
2014-2015: Köle, Hayırlı Günler, Öptüm ve Şirinler Live on Stage

2014 yılında çıkardığı "Köle" adlı ilk çalışması ile kariyerine başlamıştır.[8] Bu çalışmanın yapımcısı, BSK Yapım'dır. Şarkının sözleri ve bestesi Nida Ünsal'a, aranjörlüğü ise Serkan Balkan'a aittir. Hande Ünsal ise şarkıda Aydın Kurtoğlu'na eşlik etmiştir. Şarkının klibinin yapımcısı Dna İstanbul'dur. Üç günde çekilen klibin çekimleri, Orion stüdyolarında gerçekleşmiştir. Klip çekiminde Aydın Kurtoğlu'na Hande Ünsal eşlik etmiştir. Klip, YouTube'da 6,1 milyon üzerinde izlenmeye ulaşmıştır.[9] Albümde "Yana Yana" adlı şarkı da Aydın Kurtoğlu ve Hande Ünsal imzası taşımaktadır.[10] Bu çalışmaların ardından Kurtoğlu 2015 yılında; Hayırlı Günler adlı ilk EP albümünü ve "Öptüm" adlı ikinci teklisini çıkardı. 2015 yılında çıkardığı Hayırlı Günler adlı ilk EP albümünün yapım şirketi Doğan Music Company'dir. "Hayırlı Günler" adlı şarkısının sözü Hakkı Yalçın'a, bestesi Ceyhun Çelikten'e, düzenlemesi ise Serkan Balkan’a aittir.[11] Şarkının mix ve mastering çalışmasını Tarık Ceran yapmıştır. Albümün tüm kayıtları Marşandiz, Soundtrack, Digilocby TC ve Dr. Voice stüdyolarında yapılmıştır. Albümde; Metehan Köseoğlu (akustik gitar), Görkem Oker (bas gitar), Mehmet Akatay (perküsyon), Eyüp Hamiş (kaval), Gündem Yaylı Grubu (kemanlar) yer almıştır. Albümdeki şarkılarda Kurtoğlu'na Hande Ünsal ve Melda Gürbey vokal olarak eşlik etmiştir.[12] Hayırlı Günler EP albümünün içinde "Hayırlı Günler" adlı şarkının akustik versiyonu da yer almıştır. Albüme, sözü ve bestesi Nida Ünsal'a ait olan "Köle" adlı şarkısının orijinal kayıtları ile akustik ve yeni radyo versiyonu da eklenmiştir. Akustik ve radyo versiyonlarının mix çalışması Serkan Balkan, mastering çalışması ise Digilocby TC stüdyosunda Tarık Ceran tarafından yapılmıştır. "Hayırlı Günler" adlı şarkısının klip yönetmenliği Hasan Kuyucu tarafından yapılmıştır. Klip çekimleri Berlin ve İstanbul'da gerçekleşmiştir.[13] Klip, YouTube'da 10,1 milyon üzerinde izlenmeye ulaşmıştır.[14] 2015 yılında çıkardığı "Öptüm" adlı ikinci teklisinin yapım şirketi Doğan Music Company, prodüktörü Samsun Demir'dir. "Öptüm" teklisinde yer alan; sözü-müziği Hande Ünsal'a,[15] aranjesi Serkan Balkan'a, mix mastering işlemleri Tarık Ceran'a ait olan "Öptüm" adlı şarkıya klip çekmiştir.[16] Klip yönetmenliğini Tamer Aydoğdu yapmıştır.[17] Klip; 29 Eylül 2015'te yayınlanmıştır ve YouTube'da 3,7 milyon üzerinde izlenmeye ulaşmıştır. Aydın Kurtoğlu ayrıca, 16 Ocak 2015'te Dubai'de gösterime giren ve Vitamin Marketing organizasyonu ile İstanbul'da Zorlu Performans Sanatları Merkezi'nde düzenlenen Şirinler Live On Stage müzikalinde Somurtkan Şirin'i seslendirmiştir.[18] Bu çalışma ilk seslendirme deneyimi olmuştur. Müzikal, 22-25 Ekim 2015 tarihlerinde gerçekleşmiştir.[19]
2016-günümüz: Söz, Olay Ne, ve Gururdan Gömlek

2020 Kasımında Sözleri Hakkı Yalçın, Müziği Ceyhun Çelikten Aranjesi ise Tarık İster imzalı Şahsiyet şarkısını çıkarmıştır.
Sanatı

Babasının Cengiz Kurtoğlu olması sebebiyle müziğin içinde büyümüştür. 2013 yılında atv'de yayımlanan Veliaht adlı yarışmaya babası ile katılmıştır. Babasından dolayı birçok kişi onun arabesk müzik yapacağını düşünmüştür. Fakat o pop müziği tercih etmiştir.
Özel hayatı
Aydın Kurtoğlu, asker izninde iken Sinem Genç ile tanışmıştır. Aydın Kurtoğlu ile Sinem Genç, 2008 yılında Cevahir Otel'de düzenlenen bir düğün töreninde evlenmiştir. Cevahir Otel'de düzenlenen düğün törenine; Recep Tayyip Erdoğan, Emine Erdoğan, Muammer Güler, Kadir Topbaş, Celalettin Cerrah, çok sayıda sanatçı ve iş adamı katılmıştır. Aydın Kurtoğlu ve Sinem Genç'in nikâhını Kadir Topbaş kıymıştır. Nikâh şahitliklerini Recep Tayyip Erdoğan ve Şahin Özer yapmıştır.[20] Aydın Kurtoğlu ve Sinem Genç'in evliliğinden bir erkek çocuğu dünyaya gelmiştir. 

***

uç beş gün içinde yakın bı akrabamızdogum yapack.bizden 1yıl sonra evlendıler ve bıkaçgun sonrada dogum yaapcak.hastaneye dogumdan sonra onu ziyaerete gıtmeye güçüm yok o gucu kuvvetı kendımde bulamıyorum.hastaneye gitme fıkrini elemiş durumdayım ama eve geldikten sonra gıtmelyız bunu biliyorum ama ilk gunlerınde gıtmekte yuregımı acıtıyor.ilk heycanlarını ilk mutlulklarını görmk benı çok uzecek bılıyorum.hamileken karnı şişmeye başlamışken gördum onu ve sabaha kadr agladım.kesınlıkle kıskanmıyorum benım gibi bebk hasretı cekn arkadşalrım benım durumu anlarlar dıye acıyorum konuyu.bizden sonra evlenen tum ...rimin bebişleri var bırıdogumyaptı bırıyapack bıri hamile.
rabbımden geldı o dliese bızımiçin en hayırlı zmanda vercek olan o dur biliyorum ama bu durum nefsıme çokzor gelıyor.
sorum şu.onalra nezman gitmeliyim siz olsanız ne yaaprdınız.yardımlarınıza ihtiyacım var.şimiden tesekkurler.
seni anlayabiliyorum canım senin beklemen bana göre daha uzun sürmüş ama lütfen ağlama, üzülme, pozitif olmaya çalış lütfen..

bebeğin gelmek için en uygun zamanı bekliyor.. sabırlı ol.. umutsuzluğa kapılma.. 
allah kimsenin kucağını boş bırakmasın.. inşallah en kısa zamanda bebeğini kucağına alırsın canım..

ziyaret konusunda bişey diyemiyeceğim buna sen karar ver, nasıl istiyorsan öyle yap.. hiç birşeyin seni mutsuz etmesine izin verme ama lütfen pozitif olmaya çalış.. 

***

Seki yerine Zerrin Özer

    
Deniz Seki'nin "Ya Bayhan, ya ben" resti yapım şirketi tarafından görülmedi. Şirket, Seki'nin yerine Zerrin Özer'le anlaştı...

        MAGAZİN SERVİSİ
    
    Popstar'ın yapımcısı Med Yapım'la yarışmanın tek kadın jüri üyesi Deniz Seki'nin yolları ayrıldı. Med Yapım, Popstar'da Seki'den boşalan jüri üyeliği için Zerrin Özer'le anlaştı. "Sözümün arkasındayım ama Med Yapım'la sözleşmem var, zor durumdayım" diyen Seki ile "Sözleşmemiz yok, el sıkışıp anlaştık" diyen Med Yapım'ın ortağı Fatih Aksoy arasındaki görüşmeler de anlaşmazlıkla sonuçlandı. Med Yapım, Seki ile yollarını ayırdıklarını açıkladı. Açıklamada şu görüşlere yer verildi:
    
    Reklam yaptı
    "Seki, geçen hafta stüdyoyu terk etmesi sonrasında, bu durumu reklam için kullanmak istedi ve Med Yapım'a çeşitli önerilerde bulundu. Canlı yayına katılmayıp mektubunun Armağan Çağlayan tarafından okunmasını veya yayına telefonla katılmayı ardından da cumartesi canlı yayında jürideki yerini almayı teklif etti. Bu, Deniz Seki'nin kendi reklamından başka hiçbir düşüncesi olmadığını gösterir. Bu nedenle Seki ile yollarımızı ayırmaya karar verdik."
    
***

Cepte gönderilemeyen mesaja da para yazıyor 
CEP telefonu aboneleri, gönderemedikleri kısa mesajlar için de ücret ödemek zorunda kalabiliyor. 

Bu da, bazı GSM operatörü şirketlerin faturasız hatlarda mesajlar adrese ulaşsın ya da ulaşmasın, gönderildiği anda ücretlendirme yapmasından kaynaklanıyor.

TÜRKİYE'deki bazı GSM operatörlerinin kullandığı sistemler yüzünden, aboneler gönderilemeyen kısa mesajlar için de ücret ödemek zorunda kalıyor. Bu da, Telsim, Turkcell ve Aycell'in gitsin, gitmesin mesaj gönderildiği anda ücretlendirme yapmasından kaynaklanıyor. Sadece Aria, mesaj gönderildiği adrese ulaştıktan sonra ücretlendirme yapıyor. Bunun sonucunda, adrese ulaşmayan mesajlar için abone ücret ödemek zorunda kalmıyor.

Türkiye'de cep telefonu kullanıcılarına GSM hizmeti veren Turkcell, Telsim, Aria ve Aycell gibi GSM operatörü şirketler, faturalı ve faturasız hat sahiplerine yönelik farklı uygulamalarda bulunuyor. Bu farklılık, kısa mesaj servislerinde belirgin olarak ortaya çıkıyor. Cep telefonunun ekranında ‘‘mesaj gönderilemedi’’ uyarısı yer almasına rağmen, Aria'nın dışındaki diğer GSM operatörü şirketlerde gönderildi işlemi uygulanarak, ücretlendirme yapılıyor. Bu da, Telsim, Turkcell ve Aycell'in kullandığı sistemden kaynaklanıyor. Bu sistemde, mesajlar gönderildiği anda ücretlendirilirken, Aria'nın kullandığı sistemde ücretlendirme, mesaj adrese ulaştıktan sonra gerçekleştiriliyor.

GSM operatörü şirketlerin faturasız hatlarında yaşanan bu uygulama, faturalı hatları kapsamıyor. Şirketler, gönderilemeyen mesajların bedelini, faturalı hat abonelerine yansıtmıyor. Faturalı hatlarda, adrese ulaşmayan ya da gönderilemeyen mesajlar için alınan bedel, faturaya yansıtılmadan önce abonelerin hesabına iade ediliyor. Faturasız hatlarda ise bu bazı GSM operatörü şirketinin kullandığı sistem yüzünden yapılamıyor.

Arkadaşımız Ayşegül Akyarlı, gönderilemeyen kısa mesajlarda ücretlendirme sorunu yaşanan GSM operatörü şirketlerin yetkilileriyle görüştü. Faturalı hatlarda ücretlendirmenin gün sonunda yapıldığına dikkat çeken yetkililer, ‘‘Bu yolla, aranan ya da gönderilen mesajların sonucu görülerek, hata denetimi yapılabiliyor. Faturasız hatlarda ise konuşma ve mesaj dökümü yapılamadığı için hata denetimi uygulanamıyor. Ancak, abonelerden gelen şikayetler üzerine inceleme yapılıp, kontör iadesinde bulunulabiliyor’’ dediler.

ÜCRETLENDİRME

GSM operatörü şirketlerinin kısa mesajlarla ilgili ücret tarifeleri de bazı farklılıklar içeriyor. Aboneler, Turkcell, Telsim ve Aria'da her mesaj için 2 kontör, Aycell'de ise bir kontör karşılığı ücret ödüyor. Bu da 180 bin lira ile 200 bin lira arasında değişiyor.

Sanayi Bakanlığı'ndan ‘ek ödenek’ savunması

SANAYİ ve Ticaret Bakanlığı'ndan, Hürriyet Gazetesi, Tüketici Köşesi'nde ‘‘Sanayi Bakanlığı personeline tüketici ikramiyesi vurdu’’ başlığıyla yer alan haberle ilgili olarak bir açıklama yapıldı. Sanayi Bakanı Ali Coşkun adına Tüketicinin ve Rekabetin Korunması Genel Müdürü Özcan Pektaş'ın yaptığı açıklamada, tüketicilerin bilinçlendirilmesinde kullanılmak amacıyla şirket sermayelerinden yapılan kesintilerle oluşturulan Tüketici Koruma Fonu'nun, bakanlık personeli için ‘‘Ek Ödenek Fonu’’na dönüştürülmesinin gerekçelerine yer verildi. Tüketici Fonu'nun, Tüketici Kanunu'nun uygulamasında görev alan kuruluşlar ile Rekabet Kurumu tarafından kullanıldığına dikkat çekilen açıklamada, ‘‘Yeni Tüketici Yasası'yla fonun kullanım alanı genişletildi. Kullanım alanına, Maliye Bakanlığı'nın da uygun görüşü üzerine Sanayi ve Ticaret Bakanlığınca tespit edilecek miktarda personele yapılacak ek ödemelerin karşılanmasıda eklendi. Bu hesapta biriken paraların yüzde 60'ının Sanayi ve Ticaret Bakanlığı, yüzde 40'ının da Rekabet Kurumu hesabına aktarılacağı, Bakanlık bütçesine özel ödenek olarak kaydedilen tutarlardan bir kısmının en az beş yıldır faaliyette bulunan ticari, siyasi ve idari kuruluşlardan bağımsız tüketici dernekleri ile bunların üst kuruluşlarının yapacağı faaliyetleri içeren projelerin desteklenmesinde kullanılabilme imkan sağlandı. Bu Yönetmelik, Maliye Bakanlığının ve Sayıştay ın olumlu görüşü çerçevesinde yayınlandı. Söz konusu raporu hazırlayan dernek ve başkanının da Kanun'da yer alan ve Tüketici Fonu'ndan Bakanlık personeline ek ödeme yapılmasına imkan tanıyan hükümden haberi vardı. Yasalaşma sürecinin hiçbir aşamasında bu hususa da itiraz etmediklerini, dolayısıyla da destek verdiklerini belirtmek isterim' denildi. 

***

Kripton (İngilizce: Krypton), DC Comics tarafından yayınlanan çizgi romanlarda ortaya çıkmış kurgusal bir gezegendir.[1] Gezegen, Superman'in geldiği dünyadır ve adını Kriptonit öğesinden almıştır. Gezegen Jerry Siegel ve Joe Shuster tarafından yaratıldı ve ilk olarak Action Comics # 1'de (Haziran 1938) bahsedildi. Gezegen ilk defa tam olarak Superman #1'de (1939 Yazı) görüldü.

Krypton aynı zamanda Supergirl, Süper Köpek Krypto ve Power Girl'ün geldiği dünyadır (Power Girl aslen "Krypton-2" olarak adlandırılan alternatif bir evrenden gelmektedir.). Gezegenin yok oluşununun ayrıntıları yazardan yazara göre değişiklik gösterse bile, genel olarak Superman'in gezegenden uçmasından kısa bir süre sonra yok edildi olarak tanımlanmıştır. Kriptonlular Krypton'daki baskın türdü. 

***

Bugün okulun 3. haftası başladı. Sonunda sınıfta mevcut tam oldu. 2008-2009 eğitim-öğretim yılını 25 kişi geçireceğiz gibi görünüyor, elbette gelenler-gidenler olabilir.

Geçen sene 1-A bendeyken 1-B Aslı Hocamdaydı. Bu sene 1-A ve 1-B birleşti ve 2-A olduk. Geçen sene Aslı hocamında, benimde ilk senemiz olmasına rağmen 1. sınıf öğrencileri bizdeydi. Gerçi ben 2. dönem göreve başlamıştım ama olsun. Geçen sene elimizden ne geliyorsa yaptık, didindik didindik, çalıştık çabaladık. Sene sonuna doğru çalışmalarımızın meyvesini aldığımızı gördük. Ve ben bu seneye çok umutlu giriyordum ki okul açılıncaya kadar sürdü bu hayalim.

Çünkü sınıfımızın bütün öğrencileri yazın ders çalışmayı bırakın okuma bile çalışmamışlardı. Neye uğradığımı şaşırdım. 1. sınıfta dakikaka 75 kelime okuyan ve bu okuması çok akıcı olan kızım bile o kadar yavaş okuyordu ki ağlamak istedim. Bazı öğrenciler çok iyi derecede bitirmesede 1. sınıfı yinede baya baya okumaya geçmişlerdi. Bunlardan özellikle Ercan,Hozan,Büşra beni şok etti, o kadar bırakmışlar ki okumayı-çalışmayı 3 hafta oldu Hozan ve Büşra hala kendilerine gelemediler. Ercan ise daha bugün okula geldi :)

Aslı hocamdan gelen 3-4 öğrencim ise beni çok uğraştıracak. Aslı hocam o kadar didindi didindi, okumaya geçirdi, en azından heceleyerekte olsa; ama öğrenciler artık sesleri bile tanımıyorlar :S Artık yarından itibaren yaklaşık bir 10 kişi okul bittikten sonra okulda kalıp okuma çalışacağız. Bakalım neler olacak.

Tabi bu işin okuma kısmı, birde o kadar haytalaşıyorlar ki her geçen gün çok işimiz var çok :)

Umarım sene sonunda güzel bir noktada bitiririz… Haydi rastgele..

***

Afiş yarışmasına rekor katılım

        MAGAZİN SERVİSİ
    
    Yılmaz Erdoğan'ın yazıp yönettiği ve başrolünü oynadığı "Vizontele Tuuba" için Internet'te düzenlenen afiş yarışmasına büyük ilgi var. 23 Ocak'ta vizyona girecek filmin, Emrah Yücel tarafından tasarlanan 20 afişten en beğenilenini seçmek için "www.vizonteletuuba.com"da başlayan yarışmaya, 24 saat içinde 286 bin 859 kişi giriş yapıp, SMS'le favori afişi için oy kullandı. Beşiktaş Kültür Merkezi (BKM) yetkilileri, siteyi ziyaret edenlerin yüzde 77'sinin yurt içinden, yüzde 11'inin ABD'den, diğerlerin de Avrupa'nın çeşitli ülkelerinden olduğunu açıkladı. 1 Ocak 2004'te sona erecek yarışmada, en çok oy alan afişe oy verenlerden 20 kişi, gala gecesi "Vizontele Tuuba"yı izleme şansı elde edecek.


***

Yatırımcıyı korumak para kazandırmak değildir 
SERMAYE piyasalarına bakışımız biraz ters. Yatırımcıyı korumak yatırımcıya para kazandırmakla eş tutuluyor. Bir kamu kurumunun yatırımcıların haklarını korumakla yükümlü olması yatırımcıların mutlaka para kazanması gerektiği anlamına gelmiyor. 

Sermaye Piyasası Kurulu (SPK) yatırımcının haklarını korumakla görevlidir. Yatırımcının hakkı doğru ve zamanında bilgi almaktır. Doğru ve zamanında bilgi alan yatırımcılar istedikleri şekilde yatırım yaparlar. Bazen kazanırlar, bazen kaybederler. Kaybettiklerinde, sorumlu SPK değildir. SPK’nın yatırımcılara para kazandırmak gibi bir görevi yoktur.

İstanbul Menkul Kıymetler Piyasası (İMKB) hisselerini bireysel ve kurumsal yatırımcılara satan firmaların hisselerinin el değiştirdiği bir piyasadır. İMKB’nin sorumluluğu hisse değişimlerinin şeffaf bir ortamda gerçekleşmesi ve oluşan hisse fiyatının arz ve talep dengesini yansıtmasını temin etmesidir.

İMKB’nin de yatırımcılara para kazandırmak gibi bir sorumluluğu yoktur. Önemli olan şirketler hakkında bilgilerin doğru ve zamanında yatırımcılara ulaştırılmasıdır. Risk yatırımcılarındır. Kar da, zarar da yatırımcılarındır. Kimse sorumlu tutulamaz.

KÁR DAĞITIMI

Mali durumu çok kötü bir şirket de halka açılabilmelidir. Önemli olan, şirketin mali durumunun kötülüğü değil, şirketin kötü durumda olmasının yatırımcılar tarafından tüm açıklığı ile bilinmesidir. Kötü şirketin fiyatı düşük olacaktır. İyi şirketin fiyatı yüksek olacaktır. Kararı yatırımcılar verir. 

Halka açıldıktan sonra bir şirketin hisse senedi fiyatı düştüğünde, yatırımcılar kızmaktadır. Kızmaya hiçbir hakları yoktur. Tüm bilgiler kendilerine verildiğine göre, ya hak ettiğinin üzerinde bir fiyatla hisse senedini almışlardır ya da beklentilerinin dışında piyasa şartları değişmiştir. Tüm bunların sorumluluğu yatırımcıların üzerindedir.

Halka açılma ve hisse senedi piyasası süreçlerinde devletin devreye girmesiyle devletin bir biçimde koruyucu görev yapması beklenmektedir. Bu beklenti yanlıştır. Yine de, sermaye piyasaları ile ilişkili kurumlar kendilerini piyasa gelişmelerinden sorumlu tutmakta ve yatırımcıyı koruma adına piyasa kuralları dışında düzenlemelere gidebilmektedir.

Kár eden halka açık şirketlerin kárlarının bir bölümünü nakit temettü olarak dağıtmaları yönünde yürürlükteki düzenleme bu çeşit bir düzenlemedir. Yıl içinde gerçekleştirilen kárın temettü olarak dağıtılıp dağıtılmayacağı şirketin ileriye dönük planlarıyla ilgili bir konudur. Temettü almak için yatırım yapan yatırımcılar yatırım yaptıkları şirketin temettü politikasından memnun değilse, o şirketten çıkarlar. Kararları şirketin hisse senedi fiyatına yansır. Ama, şirketi temettü dağıtmaya zorlamak şirketin iç işlerine karışmak anlamına gelir.

ARAYA GİRME

SPK gibi kurumların şirketlerin iç işlerine karışmaya yönelmeleri halka açılma iştahını azaltıcı bir etkendir. Bu çeşit düzenlemeler, sermaye piyasalarını geliştirelim derken, yatırımcıları koruma adı altında sermaye piyasalarının güdük kalmasına katkıda bulunulmaktadır.

Sermaye piyasalarının altın kuralı yatırımcılarla şirketleri açıklık ve doğruluk ilkeleri içinde birbirlerine karşı yükümlü kılmaktır. Bu iki oyuncunun arasına girildiğinde, oyuncuların tümünün kaybetme olasılığı çok fazladır. 

***

Sir Antony Sher KBE (14 Haziran 1949, Cape Town - 2 Aralık 2021, Londra, İngiltere), Güney Afrika doğumlu İngiliz aktör, senarist, oyun yazarı ve tiyatro yönetmeni.
Yaşamı

Sher, 14 Haziran 1949'da Cape Town, Güney Afrika'da doğdu. Webber Douglas Oyunculuk Akademisi'nde eğitim gördü. 1968'de başladığı oyunculuk kariyerini 2021 yılındaki ölümüne kadar sürdürdü. Başarılı oyunculuk kariyeriyle Drama Desk Ödülü ile iki defa Laurence Olivier Ödülü'nün sahibi oldu. Kraliyet Şekspir Tiyatro Topluluğu bünyesinde sahne çalışmaları yaptı.

2017 yılında İngiliz veliaht prensi Charles'ın en favori oyuncusu olarak gösterildi.[1] Cinsel tercih olarak gey olan Sher, erkek hayat arkadaşı yönetmen Gregory Doran ile yaşamını İngiltere'de sürdürdü.[2]
Ölümü

Eylül 2021'de ileri derece kemik kanseri[3] teşhisi konan Sher, kansere bağlı nedenlerden 2 Aralık 2021'de Londra, İngiltere'de 72 yaşında vefat etti.[4] 

***

Son günlerin en popüler konusu oldu bu, şu zamanlarda çocuk olmak, bu zamanlarda çocuk olmak lafan filan. Büyük ihtimalle facebooktaki gruplardan sonra daha çok mırıldanılır oldu ağızlarda.

Evet bizler 80lerin sonunda 90ların başında çocukluğumuzu yaşamış kişileriz (1984 doğumluyum :D ). Çok güzel günlerdi. Reklamlar, televizyon programları, çizgi filmler, sokaklarda oynadığımız oyunlar, tasolar, kız kaçıranlar, yazlar-kışlar-kızlar :D Mutluyduk be o zamanlar. Ve şimdi diyoruz ki keşke o zamanlarda olsak, o zamanlarda çocuk olsak…

Ama bir çoğumuz şunu atlıyoruz, bir çocuk her zaman çocuktur. 670'lerde de çocuktu, 1900'lerde de, 2000'lerde de… İşim gereği günümün sosyal olan kısmının büyük oranı çocuklarla geçiyor. Onları gözlemlemekten büyük bir zevk alıyorum; çünkü bir ton sorun olan şu dünyada onların hiç bir sorunu yok. Tek dertleri eğlenmek, gülmek, oynamak, birbirlerine dalaşmak… Her şey onlar için güzel…

Bazen derslerde izledikleri televizyon programları hakkında konuşuyoruz. En nefret ettiğim dizileri hepsi büyük bir zevkle izliyor (ben ne kadar yasaklasam da :D ). Öyle çizgi filmler sayıyorlar ki isimlerini hayatımda ilk defa duyduğum şeyler. Arada o çizgi filmler televizyonda denk geliyor ve bunlar izlenir mi? Nerede bizim zamanımızdaki çizgi filmler diyorum; ama onlar hayran hayran bakıyorlar o çizgi filmlere. Çünkü onlar çocuk ve ne yazık ki ben büyümüşüm… Ve onlarda 2030'larda bilmemnebook.comlarda 2000lerin başında 2010'un sonunda çocuk olmak diye gruplar açacaklar, zamane çocuklarını eleştirecekler.

İnsanlar büyüdükçe hayalleri sığlaşıyor. Artık belli başlı hedefleri oluyor. Düşünüyorumda neler olmak istemezdim ki çocukken… Pehhh… Şimdi ise 2-3  hedeften başka bir şey yok! Onlarda kılişe şeyler…

Çocuk olmak öyle bir şey ki anlatmak istiyorum ama anlatamıyorum çünkü büyümüşüm. Keşke 5-10 yaşındayken çocuk olmak benim için neyi ifade ediyordu yazsaydım ve bugün okuyup tebessüm etseydim; ama o zaman ki saf duygularım hala var mı bilemiyorum. Dünya o zaman tertemizdi şimdi ise…

Birkaç mısrayla çocuk olmayı anlatabilir miyim acaba?

Çocuk olmak gülmektir,
Çocuk olmak ağlamaktır,
Çocuk olmak korkusuz olmaktır,
Çocuk olmak aslında her şeyden korkmaktır,
Çocuk olmak herkes ağlarken gülmek, herkes gülerken ağlamaktır,
Çocuk olmak yalan atmaktır; ama tozpembe yalanlar…
Çocuk olmak hiç büyümek istememektir…
Keşke gerçek olsa…

Neden mi yazdım? Ne bileyim… Belki de çocuk olmak istediğim içindir.


***

15 ve Levent People huzurlarınızda

    
RedRoom'da eğlence, Arnavutköy Kahvesi, Galata'da 'Mavi&Beyaz', Deniz'e bravo, Aydan'a yazık oldu, Yasemin'in kiloları, Beyoğlu'nda Coco Palace, Nilgün Belgün'den 'İçimdeki Kadın', İzzet Çapa'dan son bombalar...

    
        
    Tam bir ay oldu can dostum İzzet Çapa ile yemek yemeyeli. Sonunda en iyi balıkçılardan biri olan Arnavutköy'deki Fishmekan'da buluştuk. Fishmekan ile ilgili bilgileri PAZAR POSTASI'nda vereceğim, biraz bekleyin. O gece İzzet çok keyifli ve heyecanlıydı. Son anda bir değişiklik olmazsa bu cuma Levent'teki yeni mekanı People açılıyor. Nişantaşı'ndaki AvantGarde, Dolmabahçe Ritz Carlton'un altında yer alan Centro, Taksim Pera'da Akademi 14 ve Asmalı Meyhane, Etiler'deki Apartment'tan sonra bu cuma açılacak olan People, İzzet için farklı bir anlam taşıyor. Bildiğiniz üzere İzzet'in daha önce Levent'te eski Le Cigare'ın yerine açtığı People çok başarılı olmuştu. Ama ruhsat sorunu nedeniyle kapatılmıştı. İzzet, People'ı çocuğu gibi görüyordu. Levent'teki eski Le Select'in yerine bugün eğlence yaşamına adım atacak olan yeni People'ı, Şamdan, 29 gibi klasikler arasına sokmak istiyor. Bu nedenle de yönetime, işletmecilik hayatında istikrarlı bir isim olarak bilinen Ali Sayar ile 'kraliçe' Rose Kar'ı getirdi. People'ın dekorasyonu, eğlence dünyasında zirvede bir mimar olan Mahmut Anlar yönetiminde sevgili Tolga Sezgin'e ait. İki katlı olan People'ın üst katında bir bölüm VIP müşterilere ayrılacak. Alt kat ise kulüp havasında olacak. Mutfakta, Thai yemekleri ağırlıkta. Bu yüzden mutfak şefi, Taksim'deki Pera Thai'nin kurucusu, sosyetik ünlülerin aşçısı Suci. Servis ekibi de özenle seçilmiş ve eğlence yaşamında gezenlerin yakından tanıdığı Şef Garo tarafından kurulmuş. İzzet'in bir yeniliği daha var; Taksim'deki marjinal kulüp Akademi 14'e bir kardeş getiriyor. Büyük olasılıkla 2004 yılının ilk haftasında hizmete girecek olan bu yeni yerin adı 15. Restoran-bar. Mönü, Türk mutfağı ağırlıklı yapılacak. İki gay, bir travesti garson çalışacak. Zaten toplam 50 kişilik olacak. Yani öyle herkes giremeyecek. Aşçıbaşı mönüdeki yemekleri tanıtıp satacak. Evet, candostum son bombalarını yine her zamanki gibi bana anlattı, ben de sizlere aktardım. Bu arada People'ın telefon numarası (0212) 269 10 84
    
***

Özelleştirme ve rekabet 
TÜRK Telekom nihayet özelleştiriliyor. 1980’li yıların ortalarında konu gündeme geldi. Aradan yirmi yıla yakın süre geçti. Dünyada telekom şirketlerinin fiyatları baş aşağı gitti. Biz, ancak bu aşamaya gelebildik. 

Türk Telekom’un özelleştirme serüvenine bakıldığında, Türkiye’nin gerçekten özelleştirme yapıp yapmamak istediği konusunda şüphe duyuluyor. Şirketin yeni sahibini çeşitli sorunlar bekliyor. Uzmanların görüşlerine göre, şirketin yeni yatırımlara girmesi gerekiyor. Şirketteki istihdam fazlası nedeniyle çalışanların bir kısmının işten çıkarılması gerektiği düşünülüyor.

SORUNLAR

Konunun en can alıcı yeri rekabet sorunlarıdır. Sabit hatlarda Türk Telekom tekel durumunda. Uzak mesafe telefon hizmeti ise rekabete açıldı. Türk Telekom tekel konumundaki pazarda fiyatları artırdı. Rekabete açılan pazarda ise fiyatları düşürdü. 

Bir çeşit makyajlama söz konusu oldu. Son yıllarda elde edilen karlardan ve nakit akımından hareket eden bir fiyatlama yöntemiyle şirketin değerinin azamiye çıkarılması amaçlandı. Bu arada, rekabete açılan alanda da, rakip şirketlere nefes aldırmamak konunun bir başka boyutu oldu. Sabit hatlarda tekel konumunda olunca, Türk Telekom şimdilik istediği gibi at koşturabiliyor. 

Bir devlet kuruluşu olması nedeniyle Türk Telekom’un uygulamalarına Rekabet otoritesi karışamıyor. Ama, özelleştiğinde, Türk Telekom da Rekabet Kurulu’nun gözetiminde olacak. Tekel konumunu devletin himayesinde olduğu gibi kullanamayacak. 

Doğal olarak, son yıllarda elde edilen karlara göre, özelleştirmeden sonra rekabet kuralları içinde çalıştığı taktirde, Türk Telekom’un kárları düşecek. Yeni yatırımların amortismanları ve finansman giderleri de eklendiğinde, Türk Telekom için devletin umduğu fiyat çıkmayabilir.

Özelleştirme ile beraber telekomünikasyon alanında oyunun kuralları değişiyor. Değişen kurallar sektörü zorlayıcı nitelikte olabilecektir. Hatta, devletin, şirketi satmakla şirketin sorunlarına arkasını dönmek gibi bir lüksü de olmayabilecektir. Daha da vahimi, rekabet otoritesinin Türk Telekom’a farklı bir şekilde bakması da istenebilecektir. Telekomünikasyon Üst Kurulu ile Rekabet Kurulu arasında çatışmalar da çıkabilecektir.

Türk Telekom’un özelleştirilmesi bir çimento fabrikasının özelleştirilmesi benzememektedir. Kısa ve orta dönemde telekomünikasyon sektörünün bir bölümünde bir tekel hakkının satışı söz konusudur. Rekabet kurallarının hala muğlak olduğu bir ortamda, şirketin tekel konumunun nasıl gözetim ve denetiminin yapılacağı ileride sorun yaratacak boyutlardadır. 

YA GEÇ YA ERKEN

Kamu finansmanı ve özelleştirme politikası açısından, Türkiye Türk Telekom’u özelleştirmekte geç kalmıştır. Ama, Türkiye, rekabet kurallarını oturtmakta da geç kalmıştır. Rekabet açısından, Türk Telekom’un özelleştirilmesinin ileride Türkiye için erken olduğu anlaşılabilir. Türk Telekom’un fiyatlandırılması mutlaka bu riskleri de kapsayacaktır. Bu çeşit riskleri kapsamayan bir fiyatlandırma, Türk Telekom’un ‘olmazsa, devlete geri veririz’ anlayışıyla özelleştirildiği izlenimini güçlendirecektir.

‘Olmazsa devlete geri veririz’ anlayışı ileride Türkiye’yi sıkıntılara sokabilecektir. Özelleştirme çok ucuza olunca da, çok pahalı olunca da devletin başına beladır. ‘Aria’ konusunda bunu yaşamadık mı? 

***

Arisa Uotani (Uotani Arisa), Fruits Basket isimli anime ve manga serisinin kurgusal karakterlerinden biridir.

Saki Hanajima ve Tohru Honda’nın en iyi arkadaşıdır.
Hikayedeki rolü

Kyoko Honda, Tohru’nun annesi, Arisa’nın üyesi olduğu kızlardan oluşan bir çeteyi (Kyoko kendisi de eski bir üyesiydi) bırakmasına yardım etmiştir. O günden sonra Uo-chan (arkadaşları tarafından böyle çağrılıyordu) Kyoko’ya onu etkilediği için minnettar oldu ve Tohru’nun koruyucusu haline geldi. Sert dış görünüşü onun cömert ruhunu bilen yakın arkadaşları için yanıltıcı bir ilk izlenimdir. Okulda Kyo Sohma Arisa’nın hasımı gibidir (bazı tarafları birbirlerine çok benzemesine rağmen) ve sürekli ağız dalaşı yaparlar. Geçmişinden dolayı, Prens Yuki Hayran Kulübü’nün kızları Arisa’yı korkunç ve sert bulurlar ve genellikle ondan uzak dururlar.

Daha sonra mangada Kureno Sohma’ya, onun acımasız Akito Sohma’nın şahsi yardımcısı olduğunu bilmeden aşık olur. Ayrıca mangada 71. bölümde Arisa’nın, Tohru’nun önerisi üzerine model olmayı düşündüğü ortaya çıkar. 

***

Yıldız Teknik Üniversitesi Bilişim Kulübü olarak uzun yıllardır öğrencileri ve IT sektörünün öncü firmalarını bir araya getirip bunlar arasında iş ve staj bulma açısından köprü vazifesi görüyoruz.Çeşitli eğitim ve teknik geziler yaparak teknik ve sosyal açıdan öğrencilerin gelişimine katkıda bulunuyoruz.Artık yaşamın her anında ihtiyaç duyulmaya başlanan bilişim ve teknolojinin mimarı olmaya aday öğrencileri bilinçlendirip daha iyi yarınlar için hazırlamaya çaba sarf ediyoruz.Yıldız Teknik Üniversitesi Bilişim Kulübü olarak bu yılki ilk büyük etkinliğimiz olan 8.Bilişim Günleri’ni 12-13-14 Kasım 2008 tarihinde Yıldız Teknik Üniversitesi Oditoryum Salonunda gerçekleştirdik. Etkinliğe sektörün önde gelen firmalarının ve üniversite öğrencilerinin yanında bu sektörde kariyer yapmayı düşünen lise öğrencilerinin de yoğun katılımı vardı.

Etkinliğin ilk günü Turkcell’den Vadi DİPÇİN’in ‘Mobil Dünya’da Bizi Neler Bekliyor’ oturumuyla başlayıp Turkcell Teknoloji’den Verda EMİROĞLU’nun ‘Geleceğe Yön Verenlerden Olma’ oturumuyla devam etti. Öğleden sonraki oturumlar Bilginç IT Academi’nin Oracle oturumuyla başladı. Daha sonrasında ise Daron YÖNDEM Silverlight 2.0 ve WPF oturumları ile etkinliğin yarısını ( :P ) kapattı. Bir insan bu kadar mı enerjik olur ve hiç sıkılmadan durmadan sürekli bir yerlere koşturup birşeyler anlatır. gerçekten takdir ediyorum hocam sizi..:)

2.günümüz “Üniversite Okurken Kendi İnternet Şirketini Nasıl Kurarsın?” teması kapsamında Burak BÜYÜKDEMİR – etohum.com *Aydonat ATASEVER – cimri.com *Ekim KAYA – botego.com *Alemşah ÖZTÜRK – 41-29 *Kudret ÇUREY – alisverissaati.com ve *Murat BUYURGAN’ın – kurumsalhaberler.com katılımıyla gerçekleştirilen ama arkadaşların
etohum oturumu diye adlandırdıkları oturumla başladı :) O sıralar bendeniz Devre Teorisi sınavında yok efendim süper pozisyon yok thevenin, norton, alexander akımus devretus diye beyin fırtınası yaptığımdan oturumda yer alamadım. Başka yerlerde katılmaya fırsat bulamıyorum derken kendi dibimde de katılamadım bu oturuma.Bu arada Devre Teorisi hocama o kadar ısrar etmeme rağmen sınavı etkinliğin 2.gününe ve günün de tam ortasına koyduğu için ne desem bilemiyorum, bu keyfi bir durum demişti evet keyfi, Ağustos ayının başından beri hazırlığıyla ilgilendiğim bir organizasyona ki ilginçtir o tarihte bu ders hayatımda bile yoktu :), katılım bu sınav sayesinde düştü ama yine de iyiydi.. Diğer oturumsa “yeni teknolojiler” diye isimlendirdiğimiz ama genel olarak bilişim üzerine sohbet havasında geçen çok değer verdiğim PC Magazine Haber Müdürü Cem Sünbül ve Oyun Editörü Murat Oktay’ın katılımlarıyla gerçekleşti . Gerçekten çok zevkli bir oturumdu birkaç saat daha dinleyebilirdim :) Bu oturumda kendi kendime acaba eski günler mi daha güzeldi diye sordum. Lise-1 zamanları olsa gerek belki az daha sonrasıdır, televizyonda Slikon Vadisi’nde donanım tanıtımlarını izliyorum, genel olarak Ecevit Bıktım’ın yer aldığı bölümde Cem Sünbül’ü görmüştüm. O sıralar donanımla ilgilenmeye başlayalı 4 yıl olmuştu yani 5.sınıfta girdim bu dünyaya :), programı izlerken keşke ben de şöyle çıksam tanıtsam donanımları demiştim, bir gün de tanışabilsem Bıktım’la Sünbül’le demiştim. Ben de tanıtsam lafımın üstüne zaten blogumun konusunu donanım tanıtımına çevirmiştim ve ilk olarak sanırım Antec Phantom fansız güç kaynağını tanıtmıştım :). Şimdi Cem Sünbül’ü karşımda görünce acaba o zamanlar görme isteğinin heyecanı, çocukluk falan daha kımıl kımıl mıydı diye sordum kendime! :) Sektörün git gide içine girerken işlemci diyince sanki öylesine bir şeyden bahseder gibi hissediyorum kendimi, ilk günlerdeki heyecanı arar gibiyim. Blogda yazıyoruz diye çok fazla blog havasında girmeyelim. PC Magazine oturumundan sonra Gigabyte’ın Pc toplama eğitimine yer verdik ve de etkinliğin dışardan da katılım almasını amaçladığımız bu oturum hedefine ulaştı. Bazı liselerin özel olarak gelmesi beni çok sevindirdi. Etkinliğimizin 2.günü Pardus oturumlarıyla noktalandı. Ozgurlukicin.com ekibi Pardus 2008.1, Pardusla yazılım geliştirme ve topluluk süreçlerine değindikleri oturumlar ile uzun bir süre bizle beraber oldular. Gerçekten oditoryum kapanmasa son dinleyiciye kadar konuşacaklardı :). Hepsine teşekkür ediyorum.

3.günümüz Crea Akademi Ericsson’un oturumuyla başladı. 2 gün boyunca yaptığım o kadar çekilişte kendi numaramı görmemiştim ama 3.gün sabahında bilgisayarda son numaraya göre programımı derleyip enter’a basmak üzere konuşmacılardan birini davet ettikten sonra enter’a basıldığında 13ü görmek garip oldu. Mikrofona yönelip önce 13 diyip sonra aa 13 benim demek daha garipti ve de telefonu aldığımda katılımcıların salonu boşaltmıyor olması daha daha garipti :). Bir an için sanırım şaka zannediyorlar diye düşündüm. Etkinliğimizin son günü Yahoo’dan Volkan BİÇER’in Developer Network oturumuyla devam etti. Ardından YTÜ Bilişim Kulübü olarak bizim de yer aldığımız Bilişim Platformu’nun oturumu vardı, ilerleyen gönlerde Bilişim Platformu üzerine daha fazla şeyler yazmayı planlıyorum zaten.

Cuma günü kapanışımızı Penguen’den Alpay ERDEM’in, Stand-Up gösterisiyle yaptık ve de değişik bir kapanış oldu. Umarım bundan sonra da Bilişim Günleri'ni tadına tat katarak daha iyi bir şekilde gerçekleştirebiliriz.


***

Çaya şeker yerine tarçın

    
Amerikalı bilim adamları, yemeklere eklenen az miktarda tarçının, kandaki şeker düzeyini belirgin şekilde düşürdüğünü ortaya çıkardılar

        Diabetes Care dergisinde yayımlanan habere göre, çaya atılan bir tarçın kabuğu bile, şeker hastalarının ensülin değerlerini iyileştirebilir. 
    
    ABD'nin Beltsville kentindeki Tarım ve Beslenme Araştırma Merkezi'nde görevli bilim adamı Richard Anderson ve ekibi, tarçının içinde bulunan MHCP (metil hidroksi kalkon polimer) maddesinin kandaki şeker düzeyine olan etkisini, besinleri incelerken tesadüfen fark etti. 
    
    MHCP, laboratuvarda yapılan deneylerde ensülin gibi etki ederek, hücrelerin glikoz tüketimini artırdı. 
    
    Anderson, laboratuvarda yapılan deneylerden sonra, tarçının etkisini, Pakistan'da yaşayan 2. tip şeker hastası 60 kişinin üzerinde test ettiklerini kaydetti. 
    
    40 gün boyunca her gün birkaç gram tarçın verilen şeker hastalarının kanındaki şeker düzeyinin, kontrol grubuna göre yüzde 20 oranında daha düşük olduğu tespit edildi. Tarçın verilen hastaların bazılarda, şeker hastalığının belirtilerinin tamamen yok olduğu kaydedildi. Bilim adamları, belirtilerin tarçın tedavisi kesildikten sonra yeniden ortaya çıktığını söylediler. 
    
    Anderson, MHCP maddesinin sadece kandaki şeker düzeyini değil, kandaki yağ ve kolesterol miktarını da düşürdüğünü ifade etti. 
    
    Bilim adamları, şeker hastalarına günde 6 gram kadar çekilmiş tarçını yemeklere karıştırmayı önerdi. 
    
    2. tip şeker hastalığında, vücut ensülin hormonunu yeterli miktarda üretiyor, fakat bu hormona tepki vermiyor ve kandaki fazla şeker miktarını almayarak kanda bırakıyor. 


***

MEDYATİK küreselleşme muhteşem bir şey. Dünya Yayıncılar Birliği’nin Genel Kurulu için Güney Kore’nin başkenti Seul’deyim. 

Türkiye ile 6 saat fark var. Paris’le fark ise 7 saat.

Ve ben TV 5’ten Fransa’daki referandumun sonuçlarını izliyorum.

İlk izlenimim şu:

Ben ‘kızıl elma koalisyonu’ denen koalisyonu sadece Türkiye’ye özgü bir garabet sanırdım.

Meğer Fransa’da da varmış.

Size iki sonuç vereceğim.

Fransız Komünist Partisi’ne oy verenlerin yüzde 98’i referandumda ‘Hayır’ oyu kullanmış.

Irkçılıkla suçlanan aşırı sağ politikacı Le Pen’in partisinin ‘Hayır’ oyu da yüzde 93.

Parti yönetiminin ‘Evet’ verilmesi için kampanya yaptığı Sosyalist Parti’nin yüzde 56’sı ‘Hayır’ oyu kullandı.

‘Alafranga kızıl elma’nın tek ortaklığı bu değil.

Her ikisi de Fransız sağının ‘liberal’ siyasetine karşı çıkıyor.

Yani ‘korumacı sosyal politikalara’ dönülmesini istiyorlar.

Her geçen gün rekabet gücünü kaybeden Fransa’nın 20’nci yüzyılın ilk yarısına ait politikalarla nasıl kurtulabileceğini soran yok.

Düşünen de...

Ben ‘şark usulü kızıl elma’yı sadece bize ait bir mantıksızlık sanırdım.

Meğer bu duygusallığın anavatanı, milliyeti yokmuş.

Biz demokratik ideallerin, serbest rekabet ve verimliliğin Avrupa’sını kurmayı hayal ederken, buna paralel bir ‘kızıl elma Avrupası’ oluşuyormuş.

‘Alafranga kızıl elma’cıların kullandığı üçüncü argüman ‘ulusal egemenlik’ kavramıydı.

Hemen hepsi ‘devletlerüstü devlet’ kavramına karşı çıkıyorlardı.

Bu referandumdan çıkan sonuç şu: Yirminci yüzyılda ‘sosyalist enternasyonali’ kuramayan Avrupa, şimdi Fransa’da ‘kızıl elma enternasyonali’nin ilk adımını atıyor.

Bütün bunlar Türkiye açısından ne anlama geliyor?

Müzakereler 3 Ekim’de başlayabilecek mi?

Şimdiden bilmek zor.

Ama bir Türk olarak şimdiden sorabileceğimiz bazı şeyler var.

Yüzde 55 gibi bir çoğunlukla ‘ulusal egemenliğini’ savunan Fransa, bizden bazı şeyleri hangi yüzle isteyebilecek?

Mesela, Ermeni soykırımını kayıtsız şartsız kabul etmemizi.

Mesela, Kürt sorununu onların istediği biçimde çözmemizi.

Mesela, Kıbrıs sorununda onların istediğini yapmamızı.

Ama biz yine de bu sorunları medeni bir ülkeye yakışır şekilde çözmeliyiz.

Dikkatimi çeken bir başka nokta da şu oldu:

Bütün referandum kampanyası boyunca en çok konuşulan konulardan biri, Türkiye idi.

Ama önceki gece sabaha kadar izlediğim programlarda kimse Türkiye’den söz etmedi.

Herkesin aklı, Fransa’nın iç politikasındaydı. 

Ama şu kadere bakın ki, kişi başına 4 bin dolar geliri olan Türkiye, Gümrük Birliği’nden şikáyet etmiyor.

Geliri 30 bin dolardan fazla olan Fransa, korumacı politikalar için oy kullanıyor.

Meğer biz ne büyük işler başarmışız.

Fransız kızıl elmacıları ile Türk kızıl elmacılarının adı konmamış koalisyonu bunu açıkça gösterdi. 

***

Arthur Tudor (20 Eylül 1486 - 2 Nisan 1502) İngiltere Kralı VII. Henry ve Yorklu Elizabeth'in ilk çocuğu. İngiltere tahtının varisi iken babasından önce ölmüştür. Bazı kaynaklarda terleme hastalığından öldüğü yazar. Ancak bu hastalık hakkında çeşitli teoriler olmakla beraber tam olarak bilinmemektedir.
Çocukluğu

VII. Henry ve Yorklu Elizabeth'in 6 çocuğu doğmuş olsa da yenidoğan dönemi sonrasında sadece 4 kardeş -Arthur, Margaret, Henry, Mary- hayatta kalabilmiştir. Arthur, Hampshire, Winchester'da 19 ya da 20 Eylül 1486'da doğmuştur. Prematüre doğduğu ve hiçbir zaman sağlığını tam olarak toparlayamadığı iddia edilir. Vaftiz töreninde "Knight of Bath" (Bath Şövalyesi, sembolik anlamı olması kuvvetle muhtemel) unvanı verilmiştir. Henüz 3 yaşındayken Galler Prensi ve "Earl of Chester", 5 yaşında "Knight of the Garter" (Garter Şövalyesi) unvanlarını da almıştır.
Evliliği

Kral II. Ferdinand ve Kraliçe Isabella'nın kızı olan Aragonlu Catherine ile evlenmiştir. Catherine'nin ailesi uzun süre kızlarını yaşı küçük olduğu gerekçesiyle İngiltere'ye yollamamıştır. Bazı tarihçilere göre ise Arthur hakkındaki dedikodulardan ötürü evlenmesini geciktirmiş, sağlıklı olduğundan emin olmak istemişlerdir. Sonunda 1501 yılında ikna olmuşlar ve 10 gün kadar sonra Catherine İngiltere'ye varmıştır. Böylece İngiltere ve İspanya kraliyet aileleri arasında kan bağı kurulmuştur.
Ölümü ve sonrası

Arthur, evliğinden sadece 140 gün sonra -henüz 16 yaşındayken- aniden ölmüştür. Büyük ihtimalle İngiltere'de o dönemde yaygın bir hastalık olan terleme hastalığından ölmüştür. Ölümünden sonra küçük kardeşi Henry (daha sonra VIII. Henry) veliaht ilan edilmiştir. Arthur'un genç yaşta ölümü İngiltere'yi İspanyol müttefiklerini kaybetme olasılığı ile karşı karşıya getirmiştir. Aragonlu Catherine kocasının ölümünden kısa bir süre sonra, kendisini kocasının küçük kardeşi Henry ile nişanlanmış olarak bulmuştur. Nişan öncesinde Papa II.Julius'ın onayıyla dini çevrelerin de desteği alınmıştır. Diplomatik manevralarla evlilikleri uzun süre ertelenmiştir. Sonunda 1509 yılında Aragonlu Catherine kendinden 6 yaş küçük Henry ile evlenmiştir.

Diğer kardeşleri İskoçya Kraliçesi Margaret Tudor ve Fransa Kraliçesi Mary Tudor'dur. Mary Tudor 52 yaşındaki Fransa Kralı XII. Louise ile evlenmiştir. Çiftin çocukları olmamıştır. Kocasının ölümününden sonra Mary, 1. Suffolk Dükü Charles Brandon ile evlenip Suffolk Düşesi unvanını almıştır.

Margaret Tudor'ın 3 kez evlendiği bilinmektedir. 

***

Bir yazı konusu bulamadığınızda en büyük kaynağınız arkadaşlarınız olmalıdır. Çünkü başka yerlerde yazı konusu aradığınızda samanlıkta iğne arayan gariplerden bir farkınız kalmaz. Bu gece ne yazsam diye düşünürken Nesli‘ye “Kanka ya bu gece ne yazayım bloğuma?” dedim, o da tam gider ayak “Bir insan neyle mutlu olur? bunu yaz.” dedi. Neden böyle istedin ki kankam mutsuz musun? Mutluluğumu arıyorsun? Üzülme işte geldin burdasın. :) Aslında sen bu işte ustasın. ;)

Aslında peşinde koşulan bu şey öyle zar zor bulunacak bir şey değildir. Zaten hayatta her şey çok basittir; ancak bakmayı bilmek, yapmayı istemek önemli olandır. Şöyle bir geçmişime baktığımda &percnt;90 mutlu, &percnt;5 durgun, &percnt;3 boşukta, &percnt;2 mutsuz olduğumu söyleyebilirim. Belki o &percnt;2'yi çoğu kişi görmemiştir bile, belkide o &percnt;2 aslında &percnt;22'dir içimde yaşadıklarımla; ancak hiç bir zaman kafama takmadığım, takmaya çalışmadığım için oranı iyice düşüktür kalbimde.

Nasıl mı oluyor bu iş? Kimileri aslında buna polyannacılık der, kimileri serserilik, kimileri ise mallık. Ama ben pozitif bakmak diyorum. Olayları büyütmemek, öfkelensen, delirsen bile bunları kısa vadede beyninden silmek ya da espiriye vurmak.

İşte bu kadar basit aslında bu olay. Ama asıl olay bunu yapabilmekte. Bunu yapabileceğine inanmakta. Zaten her şey inanmakla başlamaz mı? İnancınız yoksa X işareti sağ üst köşede, ekmek bıçağı mutfakta tezgahın üstünde. ;) Ne yani olmadı mı mutluluktan bahsedecektin Doğan! Girdin ölüme intihara, manyak mısın sen? Fazla akıllı sayılmam zaten, bu soruyu pek sormayın. Zaten mutlu olmak istiyorsanız birazcık manyak olun. Ne demişler akıllı olup dünyanın kahrını çekeceğime deli olurum dünya benim kahrımı çeker… :D

Neyse konuyu çok dağıtmayalım, saçmalamayalım, Ajdarlaşmayalım. :D

Bir insan her şeyle mutlu olabilir, biraz hedonistçe gibi gelebilir; ama o kadarda abartmaya gerek yok. İnsan ne istediğini bilmelidir, ya da hayatın ona neler verebileceğini bilmelidir. Kendini bilmekle başlar her şey, sen kendini bilirsen, yeterliliklerini bilirsen, yeteneklerini bilirsen, istediklerini bilirsen, bana ayda 1000 TL hayrına gönderebilirsen  gayette mutlu olabilirsin. :D

Sorular bazen zor olabilir, insanda bu zor sorulara zor cevaplar arayabilir. Bu bana göre bir hatadır. Çünkü en zor sorunun cevabı aslında en basit olandır. Sürekli tekrarladığım gibi. Olaylara karmaşık bakmayarak, özümseyerek, bazen gülüp geçerek, bazen küfrederek mutlu olabilirsin…

Abidin Dino’ya sormuşlar Abidoş bize mutluluğun resmini çizebilir misin? Demiş ayıp ettiniz, sizi  mi kırıcam. Ve oturmuş çizmiş :

Güzelde çizmiş, güzel ve basit. İşte sorunun cevabıda bu aslında. Nasıl mı mutlu olabiliriz?

Hayata güzel ve basit bakarak…..

***

Nargile, sigara kadar akciğerin düşmanı

    
Son yıllarda gençler arasında hızla yayılan nargile, verdiği keyfin yanında sağlığımızı da tehdit ediyor

        Dedelerimizin keyfi nargile, son yıllarda gördüğü ilgiyle ikinci baharını yaşasa da sağlık açısından bakıldığında durum pek iç açıcı görünmüyor.
    Dokuz Eylül Üniversitesi'nden Doç. Dr. Oğuz Kılınç, nargile kullanan 397 kişinin, akciğer fonksiyonları yönünden araştırıldığını ve nargile içenlerin akciğer fonksiyonlarının tütün kullanmayanlara göre yüzde 30 azaldığını saptadıklarını söyledi. Kılınç, nargileyle sigarayı birlikte kullananların akciğer fonksiyonlarının ise yüzde 40 daha azaldığını belirtti. 
    
***

Hançer meselesi mi dediniz 
MERAK ediyorum. Aralarında Ömer Çelik, Egemen Bağış gibi makul isimlerin bile bulunduğu 300 AKP’li, izinsiz Kuran kurslarını yeniden canlandıracak bu madde için el kaldırırken Devlet Bakanı Cemil Çiçek acaba ne düşünmüştür? 

Mesela o malum ‘hançer’ meselesi yine aklına gelmiş midir?

Bir başka elin, Türkiye’nin sırtına başka bir bıçağı sapladığını düşünmüş müdür?

Acaba bir başka hançeri de, beş on bin satan cemaat gazeteleri istedi diye durup dururken Ceza Kanunu’na bu maddeyi ekleyen ellerde görmüş müdür?

Bu son dakika golünün adını koyabilmiş midir?

Mesela, ‘Durup dururken maraza çıkarmak’ gibi bir cümle... 

Merak ediyorum. Bu nedir?

‘Her şey iyi gidiyor’ diye düşünürken, birden ‘aslına rücu etme’ duygusu mu?

Allah aşkına bu ülkede, isteyen istediği evde Kuran kursu açsın diyen makul bir çoğunluk mu var?

Sorun, istediğiniz kadar sorun.

Egoist cemaatler, yaygaracı azınlıklar, kulaklara, vicdanlara hákim oldu mu, ne dinleyen kalır, ne de işiten.

Makul insanlar sokaktan kovulur, ortalık işte böyle eli değilse bile dili hançerlilere kalır.

Şu manzaraya bir bakın.

Bu ülke Avrupa demokrasisinin hudutlarından geçmek istiyor.

O Meclis’in çoğunluğunun aklı ise evlerde, apartman dairelerinde, sokak aralarında, cami altlarında izinsiz Kuran kursu açmakta.

Medeni olmak isteyen bir toplum izinden, kuraldan korkar mı?

İnancında samimi olan bir insan, Kuran öğretiminin bir düzen altında olmasından çekinir mi?

Bu ülkede Kuran öğrenmek isteyen insana, düzenli bütün yollar açık değil mi?

Birtakım fanatik, cahil insanların açtığı Kuran kurslarından geçmişte neler çektiğimizi bu kadar çabuk mu unuttuk?

Yoksa o küçücük cemaatlerin tahakkümü bu kadar büyük mü?

Ne yazık ki bir ‘sokuşturma’ kültürü giderek kişiliğimizi kaplıyor.

Türkiye’yi düşünen yok.

Varsa yoksa yakın çevremiz.

En büyük korkumuz, örgütlü küçük cemaatler.

Halkın yüzde 70’inin böyle dertleri varmış yokmuş kimseyi ilgilendirmiyor.

‘Ülkü Ocakları’ndaki arkadaşlar ne der?’

‘Devrimci yoldaşların yüzüne bakamayız.’

‘Milli Görüşçü kardeşlerimiz bizi perişan eder.’

Hiç merak etmeyin, bu makul insanlar, maraza istemeyen bu sessiz çoğunluk da bir gün sizi perişan edecek.

Ekonomi iyi gidiyor.

Müzakereler başlayacak.

Ortalık sakin.

Anketlerden ilk defa Türk halkının iyimserlik sinyalleri geliyor.

Ama ne çare.

Kanınıza maraza girmişse, cemaatçilik ruhunuza işlemişse, rahat size batıyorsa, elinizde çöp orayı burayı eşelemeye başlarsınız.

Nasıl olsa içiniz rahat.

Çünkü Çankaya’da bir Cumhurbaşkanı var. Gülmeyen, merhabalaşmayan, sessiz sedasız bir insan.

Nasıl olsa bunu geri çevirir.

Böylece sen sağ ben selamet.

Yeni demokrasinin muhteşem işbirliği.

Biliniz ki, atılan bu her manasız ve tehlikeli adım, biz en ağır eleştirenlerinin gözünde bile Cumhurbaşkanı Sezer’i sempatik olmasa da gerekli kılıyor.

Çankaya’yı gözümüzde, makulün çoğunlukta olduğu bir senatoya çeviriyor.

Bir kere daha anladım ki, egoist cemaatler konuşmaya başladı mı, akıl korkup kaçıyor.

O toz duman içinde kimin hançeri kimin sırtına saplanıyor, anlamak mümkün olmuyor. 


***

Saba (Sabâ, Arapçadan), Klasik Türk müziğinde birleşik bir makam. Saba makamı, la durak sesi üzerine kuruludur. Türk müziğinde re notasının (sesinin) yarım ses ve si notasının (sesinin) çeyrek ses pesleşmesi ile çalınır, icra edilir. Nota dizeğinde, eserin ölçüsü ile beraber re notasının olduğu sıraya bemol ve si notasının olduğu yere de koma bemol işareti konularak saba makamı olduğu belirtilir. Ayrıca eserin başka yerlerinde, ilgili notalara bu işaretler getirilebilir. Genellikle türk halk müziği eserlerindeki arıza ses sib2 dir. Saba makamında bu arıza ses bir çeyrek ses daha pesleşmiştir. Bir diğer ismi derbeder makamıdır. Mendilimin yeşili, aman doktor gibi eserler bu makamdan çalınır. Ayrıca sabah ezanı da bu makamdan okunur. 

***

Bizim okulumuz öğrenci profili bakımından gerçekten çok kötü bir okul. Çocuklar o kadar başına buyruk o kadar dik kafalı o kadar anlayışsız o kadar kavgacı o kadar o kadar o kadar ki anlatamam (Bazı iyi öğrencileri bu gruba katmamak gerek). Ben 2. sınıf öğretmeni olmama rağmen okul nöbetlerimde, bahçede zaman geçirirken, okul giriş çıkışlarında denk geliyorum bu serserilere. Genelde ya bunları hayvanlık yaparken görürüm ya da biri gelir yanıma Doğan Hocam şu bana böyle davrandı, bu bana böyle yaptı diye dert yanar. Çünkü gerek cüssem, gerek ses tonum, gereksede okuldaki sert tavırlarım ezilen öğrencilerin bana dert yanmasına sebep olur. Her neyse…Okulumuzda şöyle 5-10 tane direk okuldan atmalık tip var (okulumuz 150 kişi filan). Okula geldikleri kıyafet okul kıyafetinin yanından geçmez, saçlar başlar bir acayip, hal hareketler o biçim, öğretmen bir şey deyince diklenirler falan filan.

Ben bunlardan 2-3 tanesine dişimi sağlam gösterdim zamanında ve artık onları görmemezlikten gelmeye başladım. Her dakika bir olay çıkarırlar, arkadaşlarını rahatsız ederler, öğretmenlerine illallah çektirirler… Böyle bir tip hakkında dün okulda yaptığımız bir toplantıda bütün öğretmenler olarak müdürümüze dert yandık; çünkü öğrenci hem öğretmenlere, hem okula, hem öğrencilere hemde kendine zarar veriyor. Müdürümüz konuyla ilgileneceğini söyleyip toplantıyı bitirdi ki benim içimde kalan 1-2 öğrenci daha vardı…

İşte gün aklımda kalan öğrencilerden biriyle bugün bir münasebet yaşadım. Son dersimiz bedendi ve bahçedeydik. 7. sınıfların dersi boştu ve bahçede dolanıp oyun oynuyorlardı. Okulda koşturarak saklanbaç oynamalar, küfürlü konuşmalar mı ararsınız… Her neyse uyardım bunları dersime baktım ben. Ders bitiş zili çaldı ve öğrenciler dışarı çıkmaya başladı. Biz etüt yapacağımız için bahçede bekliyorduk okulun boşalmasını. Bu sırada bir öğrenci koşarak yanıma geldi ve “Doğan Hocam, Melik bize zincirle vuruyor.” dedi. Döndüm arkama baktım Melik orda ve elinde zincir var.

D : Oğlum sok zinciri cebine evine git.
M : Neee, sananeeee!
D : Oğlum bak al o zincirini git eve, rahat bırak arkadaşlarını.
(Eller kollar havada sallanarak)
M : Sanane sanane, sana mı sorcam?
D : Oğlum senin derdin ne? Ne istiyorsun?
(Eller kollar havada sallanarak ve surata dik dik bakarak)
M : Git, sana mı sorcam!?

diye bir konuşma geçtikten sonra ver dedim o zinciri ve vermedi. Bende tuttum elinden zorla çekerek aldım. Sonra “Defol şimdi evine!” diyerek yol verdim. Arkadaşları aldı bunu yanımdan ve ilerlemeye başladı. 1-2 adım atmıştı ki beni ima ederek kafasını yarım bana doğru çevirdi, pis bir sırıtma ile resmen bana siktir çeker gibi dil çıkarttı. İşte ben bunu görünce artık dayanamadım ve ensesinden tuttuğum gibi müdür odasına götürdüm. Buna bağırmaya başladım ve her bağırışıma tahrik edici, alay edici surat ifadeleri almaya ve laflar işitmeye başladım. Ben suçlu oldum, ben serseri oldum! Aslında bırakıp yol verecektim; ancak biraz burnu sürtsün, belki biraz kafasına dank eder diye devam ettim davranışıma; ama benim davranışımdan daha beter bir tepki ile karşılaştım ve bana “Sen görcen!” , “Seni okuldan attırcam!” gibi tehtidler savurmaya başlayınca, artık iyice agresifleştim. Sesimi yükselterek bağırmaya devam ettim ve arada da 1-2 küfür salladım, az da olsa işin ciddiyetini anlasın diye; ancak daha beter tepkiyi ondan gördüm. İçimden “Yuh!” çekerek tuttum ensesinden “Yürü git!” diyerek odadan dışarı attım.

O sırada Müdür, tuttu bunu ve konuşmaya başladı. Hala çocuk dikleniyor ve yalan atıyordu. Yok o bir şey yapmamış, yok ben dövmüşüm, küfretmişim! O melekmiş! Sınıfıma girerek etütü sinirli olduğum için iptal ettim ve çocukları evlerine yolladım. Müdürde Melik’i almış odasına konuşuyordu, bende girdim. Hala beni suçluyor ona sövdüğümü falan filan sıralıyordu. Kendi bir şey yapmamış tek suçlu benmişim.

Ben ona bahçede ikazda bulunurken Hizmetlimiz Nizamettin’de yanımdaydı ve Melik’e böyle böyle demesine rağmen hala üste çıkmaya çalışıyordu. Yok beni dövdü, yok bana sövdü! Bende dedim ki ben seni dövsem bir daha ayağa kalkamazsın ki dövmedimde. Bu sırada o da bana demez mi “Asıl ben seni dövsem sen ayağa kalkamazsın!”. Yuh dedim içimden gülerek, artık herkesin sinirleri iyice bozuldu ve müdürümüz ses tonunu yükseltti; ancak hala bana ve müdürüme diklenmeye karşı gelmeye devam ediyordu. Artık müdürüm dayanamadı ve bana sen git Doğan Hocam dedi ve çektim evime geldim.

Şu okulda ki garip öğrenciler yüzünden iki gündür o kadar sinirliyim ki anlatamam. Bize diklenirler, artis artis üzerimize yürürler, bir şey dedik mi el kol kaldırırlar, lafın “l”sini dinlemezler…

Biz ne yapacağız anlam veremiyorum. Eğitimde dayak yasak, bilmem ne yasak, o yasak bu yasak. Çocukları kazanmaya çalış kazanmaya çalış nereye kadar anlamadım. Güzelce konuşmaya çalışsak bile bize kafa tutan, diklenen, bizi tehtid eden çocuklarla işimiz nereye kadar devam edecek bilemiyorum.

Belki de hayatımda ilk defa bu kadar sinirlendim. Gerçi çocuğa ilk başta bağırırken sadece gözünü korkutmak için sinirli numarası yapıyordum; ama beni tehtid ettikten sonra ve müdürün yanında sallamaya başladıktan sonra gerçekten sinirlerim alt üst oldu.

Bir sınıfımdaki kardeşine bakıyorum, bir de Melik’e. Bu ne perhiz bu salata turşusu dememek elde değil. Boşuna dememişler 5 parmağın beşide bir değil diye.

İşte böyle bir gün daha geldi geçti. Bakalım yarın ne gibi iğrençlikler yaşayacağız bu kendini bilmez öğrencilerle…

***

Hastalıktan değil, hareketsizlikten kork!

    
Düzenli fiziksel aktivite yapmak, kalp ve beynin fonksiyonlarını en iyi şekilde yerine getirmesi yanında bazı hastalıkların önlenmesi ve tedavi edilmesinde son derece yararlı

        Çukurova Üniversitesi (ÇÜ) Tıp Fakültesi Kardiyoloji Anabilim Dalı Öğretim Üyesi Prof. Dr. Mustafa Şan,
    kalp ve beyin fonksiyonları açısından büyük önem taşıyan düzenli fiziksel aktivite yapılmasının, özellikle kalp hastalıkları, inme, diyabet, obezite ve osteoporoz gibi rahatsızlıkları önleme ve tedavi yönünden de olumlu sonuçlarının bulunduğunu kaydetti. 
    
    Düzenli spor yapanların sigara bağımlılığından kurtulma konusunda da hareketsiz kişilere oranla daha avantajlı olduklarını ifade eden Prof. Dr. Şan, şöyle devam etti: 
    
    ''Aktif yaşayanlarda vücudun oksijen kullanım yeteneği artar ve daha iyi yaşam için gereken enerji verimli şekilde sağlanır. Düzenli fiziksel aktivite heyecan ve iyimserliği artırır, gerilimi azaltıp rahatlama sağlar. Bu durum özellikle stresli ortamda çalışanlar için son derece önemlidir.'' 
    
    Şan, yürüyüş ve yüzme gibi sporlarla vücudun dayanıklılığının artırılabileceğini ve bunun herkes tarafından rahatlıkla yapılabileceğini belirterek, şunları söyledi: 
    
    ''Haftada 3-4 kez, 30-60 dakika egzersiz yapılması sağlık açısından oldukça önemlidir. Ancak, bunun 10'ar ve 15'er dakikalık bölümlerle yapılması daha doğru olacaktır. Orta yoğunluktaki egzersizin bile günlük olarak yapılmasının, sağlık üzerine faydaları olduğu tıbbi çalışmalarla kanıtlanmıştır.'' 
    
    PROGRAMINIZ EĞLENCELİ OLMALI
    Prof. Dr. Şan, aktivitelerin eğlenceli olmasına ve vücudu gereğinden fazla yormamasına özen gösterilmesi gerektiğini belirterek, programlama yapılırken sağlık durumu ve fiziksel kapasite ve ilgi alanı gibi unsurların göz önünde bulundurulması gerektiğini ifade etti. 
    
    Düzenli egzersizin aktivitenin süre ve yoğunluğun artmasına yardımcı olduğunu söyleyen Şan, şöyle devam etti: 
    
    ''Aktif bir yaşam tarzı yaşam şekli olarak benimsenmelidir. Vücudu belli bir süre egzersize alıştırıp ardından keserseniz, faydalı etkileri hızla ortadan kaybolacaktır. Bu nedenle kendinize her zaman için ihtiyaçlarınıza uyan, eğlenceli ve yıl boyu yapabileceğiniz bir egzersiz modeli seçin.'' 
    
***

Hükümet ek önlem için acele etmeli 
GEÇTİĞİMİZ son üç gün, piyasalardaki olumlu havanın döndüğüne, faiz ve kurun yukarı, İMKB endeksinin düştüğüne şahit olduk. 

Bu kötüye gidiş için piyasada tahmin bolluğu var. Bizce birçok etken biraraya geldi. Herşeyden önce: FED'in faiz artırımı sinyali vermesi piyasaları çok olumsuz etkiledi. Bankacılar, Brezilya ve Rusya gibi benzer piyasalarda da benzer hareketlerin görüldüğünü belirtirken, bu nedenle en büyük etkenin FED'in bu sinyali olduğu görüşündeler.

Peki FED, yıl sonundaki seçimlerden önce, ciddi faiz artırımlarına gidebilir mi? Uluslararası piyasayı iyi izleyen bir bankacı, FED'in piyasalara bir sinyal verdiğini şimdi piyasalardan gelecek karşı sinyali beklediğini belirtirken, gelecek cuma günü açıklanacak işsizlik verileri ve bundan sonraki enflasyon rakamlarının FED'in kararında etkili olacağını söylüyor. Yani tehlike gördüğü takdirde, FED'in, seçime rağmen faiz artırımına gitmesini imkansız görmüyor. Bazı bankacılar ise IMF'yle olan sürtüşmenin kötüye gidişte en önemli rolü oynadığı görüşünde.

IMF Başkanı Horst Köhler'in ‘‘Hükümetin kararına göre IMF Heyeti'nin geleceğini söylemesi’’ bir anlamda hükümetin yüzde 10'luk kesintiyle yetinemeyip ek vergi ve zam yapmasının kaçınılmaz hale geldiğini gösteriyor. Piyasa oyuncuları, eninde sonunda hükümetin IMF'nin istediği kararları alacağına kesin gözüyle bakıyorlar ama zamanlaması konusunda kafalar biraz karışık. Başbakan Tayyip Erdoğan'ın ABD'de artık birinci elden ek gelir tedbir ihtiyacını duyduğunu hatırlatarak, ‘‘Ancak Erdoğan bunları seçim öncesinde yapar mı, yoksa çalışmalar uzatılıp seçim sonrası mı beklenir’’ sorusuna net yanıt bulmuş değiller. Hemen bayram sonrasında ‘‘ek tedbirleri alıyoruz’’ denip de, IMF Heyeti'nin geliş tarihi kesinleştiğinde piyasalardaki tedirginliğin gideceği görüşü hakim.

Anlaşmadaki Irak maddesi nedeniyle, 8.5 milyar dolarlık kredinin kısa sürede gelmesinin imkansız olduğu biline biline, ABD'den bu konuda olumlu yanıt çıkmamasının bazı piyasa oyuncularını tedirgin ettiği de söyleniyor.

Bankacılar, çarşamba günü bir yabancı bankanın başını çektiği ‘‘bonoda satış’’ hareketinin aşama aşama, önce dövizi, sonra da hisse senedini etkilediğini belirtirken, yabancıların iş yaptıkları bankalara ‘‘hisse senedinden çıkış talimatları’’ verince eğilimin büyüdüğünü hatırlatıyorlar.

Bir bankacı ise önemli bir panik verisi bulunmamasına rağmen, bir yabancı bankanın başlattığı bu hareketin ‘‘oynayarak para kazanmanın başladığı’’ görüşünde. Geçen yıl fazla indirme-bindirme yapmadan bonoda büyük kárlar sağlandığını ama bu yıl yüksek marjın bulunmadığını hatırlatan aynı bankacı, ‘‘Bu nedenle esnekliği olan yabancıların, bu yıl indirme bindirme ile yani piyasaları ileri- geri oynatarak kár maksimizasyonuna başlama ihtimalini tahmin ediyorduk. Geçtiğimiz haftaki hareket, bu eğilimin başlangıcı olabilir’’ dedi.

BAYRAM HAREKETLERİ

Bazı bankacılar, bu sinirliliğin bayram haftası olan perşembe ve cuma günü de devam edebileceğini, ancak bayram sonrasındaki hafta, işlerin durulacağını tahmin ediyor. Buna karşılık bazı bankacılar ise dün öğleden sonra sinirliliğin biraz azaldığını, bayram haftasındaki iki günde olumlu hava yaşanabileceğini tahmin ediyor. Bir bankacı, ‘‘Eğer perşembe-cuma da kötüye gidiş devam ederse, bayram sonrasındaki hafta daha da kötü olabilir. O zaman Kıbrıs'taki müzakere aşamaları dahil, piyasa kötü haberlere çok daha duyarlı hale gelir, üzerine IMF'yle gecikme gelirse, kötüye gidiş sürekli hal alabilir’’ uyarısında bulundu.

Geçen yıl ekonominin iyileşmesinde büyük rol oynayan dış konjonktürün, eskisi kadar olumlu olmayacağı anlaşılıyor. Piyasaların düzelebilmesi için hükümetin elini çabuk tutup, seçim filan dinlemeden, IMF'yle hemen anlaşması gerek. Bunun için de biran önce gerekli ek önlemleri hemen alması lazım.. ‘‘Seçim nedeniyle şimdi zam yapmam, vergi artırmam, seçim sonrasında bakarım’’ derse, düşündüğü seçim AKP için çok zor geçebilir. 

***

Beaver Dam, Amerika Birleşik Devletleri'nin Wisconsin eyaletinde yer alan ve Dodge ilçesinde yer alan bir şehirdir.[3] Şehrin nüfusu 26 Kasım 2009 tarihinde toplam nüfusu 16.214 olup metropol nüfusu 88.489'dur.[4]
Demografi
2010 Sayımı
15 Mart 2010[5] tarihinde yapılan bir nüfus sayımına göre şehrin nüfusunun 5.745 kişi, 2.254 ev ve 1.571 aileden oluştuğu tespit edilmiştir. Şehirdeki nüfus dağılımının ise de %64,0 Beyaz, %33,0 Afrikan Amerikan, %0,1 Yerli Amerikan, %1,2 Asyalı, %0,6'sının ise de diğer halklardan oluştuğu tespit edilmiştir. 

***

tamam alkol iyi güzel de şu bira zımbırtısının beni sık tuvalete yollamasına sinir oluyorum. çok ilginç bir şey değil farkındayım ama bu gece çok ateşli bir şeyler konuşuluyordu. tutamayacak duruma gelip tuvalete gidiyordum. döndüğümde neler kaçırmış oluyordum neler.

bir gidersin, iki gidersin de ikiyi aşınca kötü. otobüsler koşarken mcdonalds'a girip tekrar tuvalete girmek daha kötü. herkes evine dağıldıktan sonra tuvalete girmek iyi ama. rahatlatıyor.

sinirlenen: sinirliadam zaman.

***

Okulda Kuran kursu olmaz'

    
Milli Eğitim Bakanı, devlet okullarında Kuran kursu açılmasıyla ilgili sözlerinin yanlış anlaşıldığını söyledi

        İSTANBUL Milliyet

    
    Milli Eğitim Bakanı Hüseyin Çelik, kimsenin 80 yılın sorunlarının sekiz ayda çözülmesini beklememesi gerektiğini vurgulayarak, "Ben 'He - Man' (bir çizgi film kahramanı) değilim" dedi. Gazetemizi ziyaret eden Çelik, Kuran kursu yönetmeliği, YÖK ve güncel konulara ilişkin soruları şöyle yanıtladı:
    
    YÖK Başkanı Erdoğan Teziç'le bir araya geldiniz mi?
    Arayıp, kutladım, 'hayırlısı olsun' dedim. Yakından tanımıyorum. Umarım, ahenkli bir çalışma olur. Kemal Gürüz'le uyumlu çalışmak için elimizden geleni yaptık ama yapısı buna müsait değildi. Bazı insanlar kavga etmek için yaratılmış, Kemal Bey de onlardan biriydi.
    
    Kuran kursları için devlet okulları kullanılacak mı?
    Kuran kursu yönetmeliği basında çıkmadan benim haberim yoktu. Böyle bir şeye müsaade etmem. Sadece "Kaçak göçek yapılacağına, devletin gözetiminde yapılsın" dedim. Okulda açılsın demedim. Böyle bir derdim yok, böyle bir talepleri olmadı.
    
    İlköğretim ve lise diploması vaad eden yatılı Kuran kurslarıyla ilgili önlem alıyor musunuz?
    Kimsenin diploma garantisi vermesi söz konusu olamaz. Denetimini valilik ve kaymakamlıklar yürüyor. Gerekirse, mutlaka üzerine gideriz.
    
    Öğretmen atamaları ne zaman gerçekleşecek?
    2004 bütçe kanunu çıktığı zaman belli olacak. Bu yıl devletin 45 - 50 bin kadro alacağını hesaplıyoruz. MEB'in payına 30 bin düşer. 80 yılın problemlerini sekiz ayda çözemem. Ben He - Man değilim."
    
    Kürtçe dili kurslarına talep var mı?
    Yönetmelik resmi gazetede yayımlandı. İlk zamanlar bu işler büyük hevesle başlar. Sonra ne olur göreceğiz. Urfa ve Batman'dakilere ruhsat verildi. Talep istemediğiniz kadar var.
    
***

Dünya Bankası'ndan kamu bankası heyeti 
AKP Hükümeti'nin kamu bankalarıyla ilgili bir türlü harekete geçmemesi üzerine, Dünya Bankası devreye girdi ve bu konudaki hazırlıkların hızlandırılması kararlaştırıldı. 

Sadece kamu bankalarının durumunu ele alıp, belli bir strateji oluşturulması amacıyla, önümüzdeki günlerde bu konuya özel bir Dünya Bankası Heyeti Ankara'da olacak. Heyetin 8 Şubat'ta Ankara'da olması bekleniyor.

Dünya Bankası heyeti ile yapılacak görüşmelerde, her şeyden önce Vakıfbank'ın durumu ele alınacak. Aynı kapsamda Pamukbank'ın Halkbank ile birleşmesi ile Halk Bankası ve Ziraat bankalarının durumu ve özelleştirilme planları da masaya yatırılacak.

Kamu bankaları, aynı zamanda IMF'nin de gündeminde. Dünya Bankası heyetinin gelişinden bir hafta sonra, eğer Hükümet bütçe için gerekli kararları almış olursa, IMF Heyeti Ankara'da olacak. Dolayısıyla 7. gözden geçirme için hazırlanacak Niyet Mektubu'nda, Vakıfbank ve kamu bankalarıyla ilgili yapılacakların ve belli planların yer alması bekleniyor.

IMF'nin geçen hafta Ankara'da yaptığı temaslarda Pamukbank'ın Halkbank ile birleşmesi konusu ele alındı. Yetkililer, IMF'nin bu birleşme sonucu mutlaka personel ve şube tasarrufu yapılmasını isterken, Halk Bankası'nın ilgili yöneticilerinin de bu şartlarda bir birleşmeden yana olduklarını söylediler. Dolayısıyla Dünya Bankası ile yapılacak görüşmelerde, eğer Hükümet siyasi tavır koymazsa, önemli bir sorun çıkması beklenmiyor.

Vakıfbank'ın durumu ise giderek karmaşıklaşıyor. Daha önceden özelleştirilme sözü verilmesine rağmen Hükümetin Vakıfbank'ın kendisine bağlı olarak çalışmaya devam etmesi yönündeki eğilimi ile Banka yönetiminin özelleştirmeye karşı tutumları, IMF ve Dünya Bankası'nı rahatsız ediyor. Yapılacak görüşmelerde Vakıfbank'ın, ya sermaye konularak satışa hazır hale getirilmesi ve biran önce satış sürecine girmesi istenecek, ya da Vakıfbank'ın Ziraat Bankası ile birleşmesi gündeme gelecek. Vakıfbank'ın yüzde 75 sermayesi Vakıflar'a ait iken, yüzde 25'nin personel sandığına ait olması işleri karıştırıyor. Eğer Hazine Vakıfbank'a sermaye koyarsa, sandığın da haksız yere bundan yararlanacağı söyleniyor. Buna sıcak bakmayan IMF ve Dünya Bankası'nın Pamukbank'ın Halk Bankasıyla birleşmesinde olduğu gibi, Vakıflar'ın Ziraat ile birleşmesi halinde de mutlaka şube ve personel tasarrufunu şart koşacağı sanılıyor.Bu personel ve şube tasfiyesi öngören birleşmelere, Hükümetin siyasi olarak nasıl bakacağı ise, şimdilik bilinmiyor.

Yapılacak bu müzakerelerle Pamukbank birleşmesi, Vakıfbank için formül oluşturulması, bu arada Halk Bankası ve Ziraat Bankası için de belli bir stratejinin oluşturulmasına çalışılacak. Bu strateji, yarım kalıp, Dünya Bankası'nın yeni portföyüne giren kredinin kullanımı için de şart...

ENERJİDE İŞLER HIZLANIYOR

Bu arada Dünya Bankası'ndan, ilk dilimi 2000 Temmuz ayında kullanılan ekonomik reform kredisinin 375 milyon dolarlık ikinci diliminin kullanılması için gereken, enerji özelleştirme stratejisi konusunda, geçtiğimiz hafta epeyce yol alındı. Kredi kullanımı için gerekenlerin büyük bölümü gerçekleştirilirken, kullanım için bu stratejinin oluşturulması bekleniyordu. 

Geçen cuma gecesi geç saatlere kadar, bu konuda bir süredir çalışan uluslar arası çalışma grubunun hazırladığı plan masaya yatırıldı. Bu toplantıya ilgili müsteşarlar, Bakanlık uzmanları, EPDK ve Özelleştirme başkanları da katıldı. Bu toplantıda mutabakat için epeyce yol alındığı belirtilirken, Bakan Hilmi Güler'in de sonunda ikna olduğu söyleniyor. Çok yakında enerjide özelleştirme dahil, uygulamaya sokulacak yeni stratejinin kamuoyuna açıklanması bekleniyor. 

Bu arada Başbakan Tayyip Erdoğan'ın Dünya Bankası Başkanı Wolfenshon ile ABD'de yapacağı görüşmelerde, ağırlıklı olarak yatırım ortamının iyileştirilmesi için yapılacakların ele alınacağı öğrenildi. Wolfenshon'un sosyal güvenlik, bankacılık, tarım gibi Dünya Bankası destekli yapısal reformların artık hızlandırılmasını istemesi de bekleniyor.


***

Sarayköy, Denizli'nin bir ilçesi.
Tarihçe

Sarayköy ilçesinin kuruluş tarihi kesin olarak bilinmemesine rağmen, 14. yüzyılın sonlarına doğru Türkmen aşiret Reisi Sarıbey tarafından kurulduğu tahmin edilmektedir. Sarıbey’in kendi adı ile kurduğu köyün adı, daha sonraları çeşitli değişikliklere uğrayarak günümüzde Sarayköy’e dönüşmüştür. 1763 yılına kadar köy olan Sarayköy, bu tarihte Aydın iline bağlı bucak olmuştur. 1867 yılında Denizli livasının kazaya çevrilmesi üzerine, Denizli’ye bağlı bir nahiye olarak statüsünü korumuş, 26 Şubat 1882 yılında Denizli’nin sancak olması üzerine bu tarihten itibaren Denizli Sancağı’na bağlı bir kaza olmuştur. 15 Mayıs 1919’da Yunanların İzmir’i işgal ederek Aydın, Nazilli ve Sarayköy’e doğru ilerlemeleri karşısında Sarayköy Heyet-i Milliyesi zaman kaybetmeden harekete geçti. Müftü Ahmet Şükrü Yavuzyılmaz, Sarayköy ve civarında eli silah tutabilen herkesi topladı. Bu girişim sayesinde toplanan gönüllü kuvvet Menderes köprüsünü ve havalisini koruyarak, düşmanın ilerlemesini ve Denizli’ye girmesini engellemiştir. Bu günün anısı ve Sarayköylü vatanseverlerin gösterdiği kahramanlık nedeniyle bir efe heykeli yaptırılmış, bu heykel Sarayköy’ün sembolü olmuştur. Her yıl 24 Mayıs gününde bu anlamlı ve coşkulu olay tüm ilçede “Sarayköy’ün Millî Mücadeleye Katılım Günü” olarak şenliklerle kutlanmaktadır.
Coğrafi yapı

Denizli merkeze 20 km mesafedeki Sarayköy’ün kuzeyinde Buldan, doğusunda Denizli, güneyinde Babadağ, batısında Buharkent, Kuyucak ilçeleri ile çevrilidir. Aydın Dağları ile Menteşe Dağları arasında akan Büyük Menderes akarsuyu nedeniyle, aynı adı alan ovada yerleşilmiş, ancak bazı köyler çevredeki dağ eteklerinde sıralanmışlardır. Yüzölçümü 470 km²’dir. İlçenin kuzeyinden Büyük Menderes akarsuyu geçmektedir. Ayrıca yazın suyunu kaybeden küçük çaylarda bulunmaktadır.

Akdeniz ikliminin özelliklerinin görüldüğü ilçede, yazlar sıcak ve kurak, kışlar ise çok soğuk olmamakla beraber yağışlı geçmektedir. Sarayköy’ün Sazak dağı ise genelde çıplak, ancak dağın ve çevresinin ağaçlandırılması için Denizli Orman Bölge Müdürlüğü’nce yoğun çalışmalar sürdürülmekte ve bu nedenle birçok fidan dikilmiş bulunmaktadır.
İdari yapı

Sarayköy'e bağlı 32 mahalle vardır.
Ekonomik durum

Sarayköy ve çevresinde en gelişmiş sanayi dalı dokumacılıktır. Eskiden beri Babadağ ve köylerinde yürütülen dokumacılık son yıllarda Sarayköy’ün çevre köylerine de girmiştir. Buralarda çoğunlukla tüccar için fason dokunan ham bezler daha sonra işlenerek ve desen baskıları yapılarak çarşaf ve nevresim halinde piyasaya sunulmaktadır. Köprübaşı köyündeki iki tekstil fabrikası bu yöntemle ürettiği tekstil mamullerini yurt dışına ihraç etmektedir. Sarayköy’de bulunan meşrubat fabrikasında gazoz ve kola gibi içecekler üretilmektedir. Ayrıca Sarayköy-İzmir yolu üzerinde Sarayköy'e 3 km uzaklıkta Menderes Tekstil Fabrikası, Sarayköy nüfusuyla birlikte, Manisa, Aydın ve ilçeleri olmak üzere birçok aileye iş imkânı sunmuş, 8 bine yakın çalışanı ile büyük istihdamı başta Sarayköy halkı olmak üzere çevre illere bu imkânı sunmuştur. Sarayköy'de bahçe kültürüde oldukça yaygındır; şeftali, erik, kayısı başta olmak üzere çok sayıda meyve yetiştiriciliği yapılmaktadır. Ayrıca Sarayköy iklimi elverişli olması nedeniyle kendi kendine yetebilen bir ilçemiz olduğu kadar çevre ilçelere, illere ve dış ülkelere de ihraç etmektedir. Çiftçiliğin geçim kaynağı olduğu Sarayköy'de pamuk üretimi ve bağcılık verimli ovasında yetiştirilmektedir. İlçenin Hasköy köyünde 1 adet tavuk çiftliği bulunmakla beraber Tekke hamamları civarında seracılık oldukça yaygındır. Sarayköy'ün Denizli'ye uzaklığı 22 km olması ulaşımı kolaylaştırmış, sanayi ürünlerinin maliyetini düşürmüş, piyasaya sunulmasını kolaylaştırmıştır. Denizli-Sarayköy güzergâhı üzerinde 300'e yakın sanayi tesisi bulunmaktadır.

Kızıldere jeotermal santralinden dışarıya atılan atık sıcak su kullanılarak, merkezî ısıtma yöntemi ile Sarayköy ilçe merkezinde yaklaşık 5.000 konut ısıtılmaktadır.

Kızıldere jeotermal santraline ek olarak yapılan bir tesiste santralden dışarıya atılan atık sudan kurubuz ve sıvı karbondioksit üretilmektedir. Tesisin işletme kapasitesi yurdumuzun bu ihtiyacını karşılayabilecek düzeydedir. Üretilen bu ürünler yurdumuzda meşrubat sanayiinde, gıdaları dondurma ve şoklama işlemlerinde ayrıca endüstride de kullanılmaya başlanmıştır.

Büyük Menderes akarsuyunun suladığı Sarayköy ovası sulu tarımın yapıldığı çok verimli bir arazidir. Kanal ve kanaletler sistemi ile ekili alanların büyük bir bölümü sulanmaktadır. 105.000 dekarlık pamuk ekili alanı toplam arazinin %68’ini oluşturmakta, ardından sebze ile erik, kayısı ve şeftali üretimi gelmektedir. Bunların dışında çok olmamakla birlikte zeytin üretimi de yapılmaktadır.

İlçe yer altı kaynakları yönünden zengindir. Yeşilyurt köyü çevresinde alçıtaşı ocakları bulunmaktadır. Sazak dağında ve Kabaağaç alanında kalorisi çok yüksek fakat damar olarak az olan linyit ocakları bulunur

Yakın çevrede Kızıldere, Tekke, Yenice ılıcaları olmak üzere bu şifalı sular Büyük Menderes akarsuyu çevresinde bulunmaktadırlar. İlçe sınırları içinde ayrıca in hamamı ılıcaları da vardır.

Kızıldere Jeotermal Santrali: Denizli Sarayköy ilçesi Karataş köyü sınırları içerisindedir. 

***

beceremediğim şeylerle uğraşmaya sinir oluyorum.

internette şu blog-kardeşlik-tanıtım zımbırtılı sitelerde dolandım. kalite bloglar hiç bizim gibi beleşle de uğraşmamış, bastırmışlar parayı da neyse. baktım herkesin kendine ait bir görünüşü var. tasarım falan bokunu çıkaranlar da var. dedim şu blogger'a ait başka hazır şablonlar varsa kullanayım. şu üstte resimdekini çok beğendim, ama download falan diyor. dedim kardeş tıklasam bir yere hop açılsa sitem yeni haliyle, ama maalesef. indirdiğimiz kodları buraya koyamadık. delirdi blogger. ben de delirdim ekran başında. o kadar şablon-skin-template uğraşıyorsunuz da biz az bilgili kullanıcıları hiç düşünmüyorsunuz. bilen adamlar zaten yapıyordur kendileri be. sinirim bozuldu akşamdan beri beceremedim bir şeyi.

of...
.

***

Başbakanlık neyi bekliyor?

    
Diyanet'in iptal ettiği Kuran kursu yönetmeliğinin sekiz gündür Başbakanlık'ta hiçbir işlem yapılmadan bekletildiği ortaya çıktı

    Ezelhan Üstünkaya

    
    Kuran kurslarının 365 gün açık kalmasına olanak sağlayan, imam - hatip lisesi mezunlarının kurslarda öğretmenlik yapabilmesinin önünü açan yönetmelikte "iptal skandalı" yaşanıyor. Diyanet İşleri Başkanlığı, yönetmeliğin kaldırılması konusundaki yazıyı 11 Aralık'ta başbakanlığa gönderdiğini savunuyor. Başbakanlık kaynakları, "iptal işleminin bekletilmediği, normal prosedürün işlediği" yanıtını veriyor. Diyanet İşleri Başkanlığı Kuran Kursları ile Öğrenci Yurt ve Pansiyonları Yönetmeliği'nde değişiklik yapan yönetmelik, Ramazan Bayramı tatiline denk gelen 24 Kasım'da yürürlüğe girdi. Ancak yeni düzenleme, başta Cumhurbaşkanı Ahmet Necdet Sezer ve CHP olmak üzere kamuoyunun büyük tepkisiyle karşılaştı.
    Konuyu Bakanlar Kurulu'nda gündeme getiren Başbakan Recep Tayyip Erdoğan, "Benim niye haberim yok" diyerek, gerginlik yaratmanın doğru olmadığını söyledi. Devlet Bakanı Mehmet Aydın da, Erdoğan'ın uyarısı üzerine yönetmeliği geri çekmesi için Diyanet İşleri Başkanlığı'na talimat verdi.
    
    Değişiklik ertelendi
    Bunun üzerine 10 Aralık'ta yapılan "geri çekildi" açıklamasına karşın yönetmeliğin hâlâ yürürlükte olduğu anlaşıldı. Ancak yönetmeliğin nasıl geri çekileceği tartışma konusu oldu. Diyanet, Milliyet'in "yönetmelik ancak iptal kararının Resmi Gazete'de yayımlanmasıyla yürürlükten kalkar" haberi üzerine kararın Başbakanlık'a gönderildiğini bildirdi. Diyanet'in "11 Aralık'ta gönderdik" açıklaması da, kararın Başbakanlık'ta bir haftadan fazla bekletildiğini ortaya çıkardı. Başbakanlık kaynakları da, "kararın Devlet Bakanı Mehmet Aydın'ın imzasından çıktığını ve sırası gelince Resmi Gazete'de yayımlanacağı"nı söylemekle yetindi. 
    Gazetemizin yayına hazırlandığı saatlerde, Kuran kurslarını yaygınlaştıran yönetmeliğin iptali Resmi Gazete'de yayımlanmadı.
    
***

Türbansız gezenden de vergi alacak mısınız? 
YANILMIŞIM. Geçtiğimiz haftalarda TJK’nın gelirlerindeki yüksek kesintileri yazarken, ‘AKP’nin alkollü içki ve şans oyunları vergilerini yükseltmesinin arkasında partinin dini bakış açısının etkin olduğunu iddia edenler var’ demiştim. 

Bu kanaati paylaşmadığımı da eklemiştim. 

İşte burada yanılmışım. 

Maliye Bakanı Unakıtan’ın Vatan Gazetesi’nde okuduğum sözleri net: 

‘İçmeyin diyecek halimiz yok. Vatandaşımızı vergileri artırarak uyarmış oluyoruz.’ 

Gerçekten de her nevi alkollü içeceğe müthiş vergiler bindiriliyor. 

Devletten Tekel’in içki bölümünü alanların hesapları altüst. Devlet tarafından kazıklanmanın acısı içindeler. Fakat ses çıkaramıyorlar, çünkü devletle yaptıkları çok iş var. Kazığı sineye çekmiş durumdalar. 

Birada da durum farklı değil. Türkiye’deki vergi oranları AB’nin neredeyse 4 katı.

Türkiye’de son yıllarda büyük atılım yapan şarap sektörü de yüzde 150’yi aşan vergi yüküyle boğuşmak zorunda. 

Peki ya şans oyunlarındaki vergilere ne demeli. 

TJK’nın bahis oyunlarındaki kesintilerin azaltılması gerektiğini yazmış ve İddaa oyunundaki vergileri örnek göstermiştim. İddaa’daki kesinti makul düzeydeydi. 

Elim kırılaydı da yazmaz olaydım. TJK’nın vergi oranları düşürülmedi ama İddaa’nın vergi oranları artırıldı. 

Benim yazılardan birkaç gün sonra Spor Toto Genel Müdürlüğü’ne İddaa’dan yüzde 10’luk bir ekstra kesinti yapılacağı bildirildi. 

Anlaşılan o ki, hükümet İslam’a uygun olmayan davranış biçimlerini zorla değil, ekonomik yolla engellemek amacında. 

Yakında namaza, oruca, hacca vergi iadesi, başı açık gezene vergi oranı artırımı gelirse kimse şaşırmasın. 

Yasadışı bahis 1 milyar dolar

BAZILARI çıkıp diyebilir ki: ‘Be adam sana ne şans oyunlarındaki kesintilerden. Oynayan düşünsün. Yüksekse oynamasın.’

Ama iş öyle değil. 

Bunu oynayanları engellemek mümkün değil. 

İnternetten, yazıcılardan, bir yerlerden oynuyorlar. 

Resmi oyunlarda kesinti yüksek olunca, şans oyunları meraklıları yasadışı bahisçilere yöneliyorlar. 

Çünkü bunlar isim hakkı, vergi, fon ödemedikleri için devletin verdiği oranlardan yüzde 20 hatta 30 daha fazla oranda para dağıtıyorlar. 

Üstelik devlet kesintileri artırdıkça bunların kár marjları da yükseliyor. 

Geçen yıl Türkiye’de yasadışı bahis organizasyonlarının elde ettiği gelir miktarı yaklaşık 650 milyon dolardı. 

Bu yıl 1 milyar dolara dayanması bekleniyor. 

Bu devletin cebine girecekken kaçmış para demek. 

İşin ilginci Türkiye’de yasadışı bahsin en yüksek oranda oynandığı yer Diyarbakır. 

Toplamın neredeyse yüzde 70’i bu ilde. 

Bunun ne anlama geldiğini benden daha iyi herhalde MİT veya Milli Güvenlik Kurulu bilecektir.

Batakhaneye giden dayak yer

THE Guardian’ın seyahat yazarının İstanbul’daki pavyon macerası İngiliz basınına yansıyınca tartışma başladı. 

Oysa yıllardır İstanbul pavyonlarında ne turistler dövüldü de kimsenin ruhu duymadı.

Dünyanın neresine giderseniz gidin, bilmediğiniz yerlerde, batakhanelerde dolaşırsanız kazıklanırsınız, soyulursunuz, dayak yersiniz. 

Bunu en iyi bilenler de, dünyanın her yerini dolaşan ve bolca batakhane gezen İngilizler. 

Bu yüzden de bu habere bakıp, ‘Türk turizmine büyük darbe’ demenin álemi yok. 

Emin olun ki, İngilizler bu haberi bizim kadar ciddiye almamışlardır. 

NE ZAMAN ADAM OLURUZ?

Hükümeti açıkça destekleyen yazarlardan değil, hükümetle gizlice görüşen yazarlardan korktuğumuz zaman. 

***

Cory Doctorow (d. 17 Temmuz 1971), Kanadalı bilimkurgu yazarı ve blogcu. Altı adet basılmış romanı, çeşitli antolojilerde ve dergilerde yayımlanmış hikayeleri ve makaleleri bulunmaktadır.[1] Little Brother adlı romanı 2009'da Hugo Ödülü’ne aday gösterilen Doctorow, aynı zamanda Boing Boing adlı blogda da editörlük yapmaktadır.

***

..Son günlerde Acayip canım sıkılıyor. Emre işten ayrıldı ve sürekli gezip tozup eğleniyoruz. Ancak ne hikmetse sıkıntım geçmiyor :S Aslında hiç bir sorun yok ancak içim daralıyor yinede :S Ben de mi sorun bilmiyorum ama artık hiçbirşeyden tad almıyorum… herşey sıkıcı hayat sıkıcı insanlar sıkıcı. Bu hafta İstanbul’a gideceğim. Umarım biraz olsun açılırım ve kendime gelirim …(

***

İran'la eğitim işbirliği tartışma yarattı...

    ANKARA Milliyet

    
    Milli Eğitim Bakanlığı'nın İran Eğitim Bakanlığı'yla imzaladığı eğitim, kültür ve değişim programının "uzman değişimini" de içeren kapsamlı bir proje olması tepki çekti. Eğitim alanında dini kuralların geçerli olduğu İran'la değişim programı yapılmasına karşı çıkan eski Milli Eğitim Bakanı Metin Bostancıoğlu, "Şeriat hükümlerini uygulayan bir ülkenin eğitimcileriyle Türk eğitimcileri değiş tokuş yapacaklar. Öğretmenleri şeriat hukukuna göre yetiştirecekler" dedi. Eğitim - Sen Genel Başkanı Alaaddin Dinçer de, programın ilerde bazı "sakıncalar" doğuracağını söyledi.
    Bakan Çelik'in İran Eğitim Bakanı Murtaza Haji'yle görüşmesinin ardından eğitimde işbirliği yapılacak konular belirlendi. İki tarafın uzman değişimiyle eğitim alanında ortak projeler yapması konusunda anlaşmaya varıldı.
    İki tarafın da karşılıklı olarak burs vermesi öngörülürken, Türkiye ve İran bilim, teknoloji, mesleki teknik eğitim, özel eğitim ve uzaktan eğitim alanlarında ilgili eğitim kurumlarını birbirleriyle işbirliği yapmaya teşvik edecek. Programla ilgili bütün faaliyetlere yönelik iletişim ve bildirimler diplomatik kanallar yoluyla gerçekleştirilecek. 
    
***

Böyle birliktelik olur mu? 
FUTBOL Federasyonu Başkanı Levent Bıçakcı bir kez daha sınıfta kaldı. 

Milli Takımlar Teknik Direktörü Ersun Yanal hakkında türlü iddialar ortaya atıldı. 

Bunlar yenilir yutulur gibi değil. 

Teşvik primi iddiaları korkunç. Şimdi herkes ‘inkár’ etse de, kamuoyu Cafer’in doğru söylediğine inanıyor. 

Böyle bir teknik direktörün, Milli Takım’ın başında kalıyor olması yeterince ‘korkunç’; ama Levent Bıçakcı’nın durumu daha da korkunç. Çünkü bu yayınlar yapılmadan evvel, Star TV’nin Spor Müdürü Serhat Ulueren, Bıçakcı’ya bu yayını yapacağını söylüyor ve ‘Yap yap’ yanıtını alıyor. Belli ki Bıçakcı, Ersun Yanal’ın yıpranmasını istiyor. 

İyi de, Yanal’la birlikte Milli Takım da yıpranıyor. 

Bu yayının yapılmasını istiyorsan, sonrasında da gereğini yaparsın. Yayını yaptır, Yanal’ın rezil olmasını sağla; ama sonra çık ‘2006’ya kadar hocamızla devam edeceğiz’ de. 

Bu ne demek, ben anlamadım. 

Böyle bir şey olur mu?

Bir benzetme yapmak gerekirse, evli bir adam düşünün. Sağda solda eşinin ‘ahlaki davranışları’ konusunda konuşuluyor. Hatta konuşulmasını bizzat kendi istiyor. 

Sonra da dönüp, ‘Benim eşim iyidir. Biz devam edeceğiz’ diyor. 

Bana sorarsanız, federasyonun durumu bundan daha da vahim. 

Çünkü diğeri karı-koca ilişkisidir, kimse karışamaz; ama burada hakkında konuşulan kişi sadece federasyonun değil, milli takımların teknik direktörü.

Hani okuma özgürlüğü vardı

ÇALIŞMA ve Sosyal Güvenlik Bakanı Murat Başesgioğlu dün ilginç bir açıklama yaptı: ‘Gerekli işgücünü tespit edeceğiz ve üniversitelerde buna göre kontenjan ayıracağız. Mühendis lazım değilse mühendislik fakültelerinin kontenjanını kısacağız.’

Doğruluğu tartışılır bir karar. 

İsteyen istediğini okur. 

Üstelik de bu hükümetin mensuplarının en çok savundukları özgürlüklerden biri de bu değil miydi!

Ya bazıları da, ‘Yahu memlekette bu kadar ilahiyatçıya gerek yok. İlahiyat fakültelerinin sayısını azaltalım’ derse...

Ek protokol düğmesine basıldı

AB’nin 3 Ekim’deki müzakerelerin başlayabilmesi için şart koştuğu ‘Ankara Anlaşması’nın ek protokol ile yeni üyeleri de kapsaması’ meselesi hayata geçiyor. 

Türkiye, Kıbrıs Rum Kesimi’ni tanıma anlamına gelecek bu konuda ‘hevesli’ davranmıyordu. 

Ancak AB buradan geri adım atmayacağını, üstelik bunun ‘tanıma anlamına gelmeyeceğini’ söylüyordu. 

AB’nin son bir ay içinde yaptığı uyarılar sonrasında Türkiye, ‘istemeden’ de olsa adımları başlatmak zorunda kaldı. 

Ek protokolün imzalanması için görüşmeler 2 Mart’ta Brüksel’de başlıyor. 

Görüşmeleri Türkiye adına Deniz Bölükbaşı ve Ertuğrul Apakan yürütecek. 

Bölükbaşı, Irak Savaşı öncesi ABD ile yürütülen pazarlıklarda başroldeydi. Apakan ise Kıbrıs uzmanı. 

Pazarlıkların ve ek protokolün yazılmasının 2 ay içinde bitmesi planlanıyor. 

Bu iki aya, 8 dile çeviri ve bütün ülkelerce onaylanma da dahil. 

Hükümeti en geç iki ay sonra zor günler bekliyor, demek yanlış olmaz. 

Yargı kararı işimize gelmeyince

SEKA’nın İzmit fabrikasının kapatılması büyük olay haline geldi. İşçiler direniyor. Bazı gazeteler, bazı gazeteciler işçilere destek veriyor. Direnmek işçilerin hakkı. Tek kelime edemem. 

Ama kapatılmaya karşı çıkan gazetelerin tavrı beni eğlendiriyor. 

Niye mi? Yazayım. 

İdarenin aldığı ‘kapatma’ kararına karşı sendika ve işçiler yargı yoluna başvurdular. 

Yargı, fabrikanın kapatılmasında hukuka aykırılık olmadığı yolunda karar verdi. 

Ve kapatmaya karşı çıkan yazar ve gazeteler, işte tam burada açığa düştüler. 

Çünkü eğer ‘yüce yargı’ fabrikanın kapatılmaması yönünde karar verseydi, bu gazete ve gazeteciler, ‘Hükümet yargı kararlarını hiçe sayıyor. Yargının kapatılmaz kararına rağmen SEKA kapatılıyor’ diye manşet atacak ve hükümeti yargı kararlarına saygısızlıkla suçlayacaklardı.

Ama şimdi yargı, idareyi haklı buldu ve yargı önünde haksız duruma düşenler, kapatılma karşıtları ve onlara destek verenler. 

Fakat işlerine gelmediği için yargının adını bile anmıyor, mahkeme kararı sanki yokmuş gibi davranıyorlar. 

O zaman da olmuyor. 

Çifte standart ortaya çıkıyor. 

Herkes kendi işe gelen yargı kararını ciddiye alıyor, işine gelmeyeni yok sayıyor. 

Yargı da eli kolu bağlı seyrediyor.

NE ZAMAN ADAM OLURUZ?

Sevgiyle nefret arasındaki ince çizgiyi çok zorlamadığımız zaman. 

***

Umutsuz Vaka, Demet Akalın'ın Zirve albümünün altıncı teklisidir. Klibi ilk kez Kral TV resmî sitesinde 3 Ocak 2011 tarihinde yayınlanmıştır.
Şarkı hakkında bilgi

Şarkının söz ve müziği Ersay Üner'e, düzenlemesi Erhan Bayrak'a aittir.
Video klip hakkında bilgi

Zirve albümünün 5. klibi Aralık 2010'un son günlerinde Umutsuz Vaka'nın Erhan Bayrak versiyonuna çekilmiştir. Yalnızca klibe özel olarak dünyaca ünlü Amerikan rap yıldızı Fatman Scoop, Demet Akalın'a eşlik etti ve aynı zamanda klipte rol aldı. Fatman Scoop düetle ilgili, "Amerika’da benzincilerin çoğu Türk. Biriyle sohbet etmiştim. Bana Demet'i Youtube'dan izletti." dedi. Klip çekimlerinde eski eşi ve sevgilisi Önder Bekensir'de vardı.[1] Demet Akalın klibin nasıl gerçekleştiğiyle ilgili, "Bu klibin mimarları Futi ve Önder Bey (Bekensir) sağ olsunlar. Biz tabi Fatman Scoop’un burada olmasından dolayı çok mutluyuz. Ben özellikle çok heyecanlandım. Böyle bir iş yaptığımız için. Teşekkür ediyorum." dedi.[2] 

***

Üzgün insanlar, diğer kişilere göre çok daha fazla para harcıyorlar. Carnegie Melon Üniversitesi, Stanford Üniversitesi, Pittsburg Üniversitesi ve Harvard Üniversitesi’ndeki araştırmacılar tarafından ortaklaşa yürütülen bir çalışmada, insanların üzgün ve kendine odaklanmış olduğu zamanlarda, çok daha fazla alışveriş yaptıkları ortaya kondu.

Araştırmacılar, daha önce yapılan çalışmalarda da alışveriş ve üzüntü arasındaki bağlantının ortaya konduğuna dikkat çekiyorlar. Yapılan bu çalışmada ise, bir kişinin ne kadar çok kendine odaklanırsa, o kadar çok alışveriş yaptığı belirlendi. Araştırmacılar, bu çalışmanın, tüketici davranışlarının, ve özellikle duyguların kararlar üzerindeki etkilerinin anlaşılmasında yardımcı olduğunu belirtiyorlar.

Yapılan deneyde katılımcılardan, biri “üzgün” diğeri duygusal olarak nötr olan iki tür videonın izlenmesi istendi. İzlenen videoların ardından, hüzünlü filmleri izleyen kişilerin, aynı ürünü diğer katılımcılara göre %300 daha pahalıya aldıkları gözlemlendi. 

Ancak katılımcıların, izledikleri filmlerin, yaptıkları alışveriş üzerinde etkili olmadığını savundukları, yani bu etkiyi farkında olmadıkları belirlendi.

Araştırmacılar, iki grup arasındaki farkı, kendine odaklanma ile açıklıyorlar. Kendine odaklanan ve kendini üzgün hisseden kişilerin, aynı ürün için çok daha fazla harcama yaptıkları belirtiliyor.

Verdiğimiz pek çok kararda duygularımızın etkili olduğunu belirten araştırmacılar, alınan büyük risklerde, veya yeni bir ilişki arayışında, farkında olmasak da duygularımızın bizi yönlendirdiğini belirtiyorlar. 


***

Trabzon'un kupa sefası: 3-1

    
Bordo-Mavili takım, ligdeki başarısını Türkiye Kupası'na da taşıdı. 2. Lig'in dişli ekibi Kayseri'yi Maxim'in biri penaltıdan iki golü ve Yattara'nın şık vuruşuyla geçerek, üçüncü tura adını yazdırdı

        
    Topuz teselli verdi
    LİGDE liderin takipçisi olan Trabzonspor, İkinci Lig A Kategorisi'nde mücadele eden Kayserispor'u rahat geçerek, Türkiye Kupası'nda tur atladı. 38'de Gökdeniz'i Barış Bayram'ın düşürmesiyle kazanılan penaltı vuruşunu Maxim ağlara gönderdi: 1-0. Aynı futbolcu, 45. dakikada yine sahne aldı, skoru 2-0'a taşıdı. 63'te Mehmet Topuz'un şutu direğin içine çarparak gol oldu, konuk ekip umutlandı. 88'de Yattara serbest vuruştan attığı golle skoru belirledi.
    
    Maçın karnesi
    HAKEMLER: Oktay Demiray, Mehmet Başpınar, İlker Coşkun
    TRABZONSPOR: Petkoviç (5) - Mustafa Yalçınkaya (4)(Recep Dk.53 (4), Erdinç (6), D'Haene (6), Sommers (6) - İbrahim Ege (7), Emre Toraman (5), Gökdeniz (6), Maxim (6) (Alişen Dk.83) - Yattara (6), Fatih (5), (Emre Aygün Dk.46 (4)
    KAYSERİSPOR: Candan (4) - Seyit (5) (Mehmet Zengin Dk.83), Emre (5), Mehmet Topuz (7) - Doğa (4), Levent (Barış Bayram Dk.13 (5) Beyhan (4), Cüneyt (5), Mutlu (4) (Barış Özkan Dk.53 (4) - Ömer (6), Serkan (6)
    GOLLER: Maxim (Dk.38 pen. ve 45), Mehmet Topuz (Dk.63), Yattara (Dk.88)
    SARI KARTLAR: Ömer, Doğa, Barış Bayram (Kayseri)
    
    Bülent'e protesto
    MAÇ öncesi Trabzonspor taraftarları, Galatasaray Kaptanı Bülent Korkmaz'a büyük tepki gösterdiler. Bordo - Mavili tribünlerde, pazar akşamı oynanan karşılaşmada Fatih'e sert hareketlerde bulunan tecrübeli futbolu aleyhine gösteri yapıldı. Maçı 4 bin kadar seyirci izlerken, ilk on birde yer alan Hüseyin ısınma hareketleri sırasında sakatlanınca, yerini Emre Toraman'a bıraktı. 
    
    Kongre kulisleri
    TRABZONSPOR'DA 21 Aralık'taki kongre için geri sayıma geçilirken, başkan adaylarının liste yarışı da kızıştı. Adaylardan Atay Aktuğ'un hazırlıklarını tamamlamasına rağmen, Bahri Köse'nin yarıştan çekilme umudu taşıyarak, listesini daha sonra açıklamayı düşündüğü öğrenildi. İskender Önal'ın da Köse'yi yanına çekmeye çalıştığı, ancak Haluk Ulusoy'dan destek alan başkan adayının çekilmeye yanaşmadığı öne sürüldü.
    
***

Saldırgan çocuklara bilinçli önlem şart 
Etrafa zarar veren çocuklar ve onlara karşı alınması gereken tedbirlerle ilgili olarak bilinenlerin çoğunun yanlış olduğu ortaya çıktı. 

Yeni yapılan bir araştırmaya göre, saldırgan davranışlar içine giren çocuklar, kendilerine fazla güvenenler arasından çıkıyor.

OKUL çağındaki çocuklarda görülen saldırganlık giderek daha çok karşımıza çıkan bir durum. Hemen hemen her okulda, her mahallede çevresindekileri rahatsız etmekten hoşlanan bir veya daha çok çocuk bulunuyor. Okulun ya da mahallenin kabadayılarının üstünlük taslamaları, güçsüz olanları itip kakmaları, yaşıtlarını olduğu kadar ebeveynleri de rahatsız ediyor. Eğitmenler ve büyükler bunlar karşısında ne yapacaklarını şaşırıyorlar. 

Bir yandan diğer çocukları korumak, bir yandan da 'kabadayı' diye nitelendirebileceğimiz çocuğa yardım amacıyla çeşitli yöntemlere başvuruluyor. Çocuğun saldırganlığına çare bulunamazsa, diğer çocukların anne babaları olaya karışmaya ve sorunlu çocuğun o ortamdan uzaklaştırılmasını istemeye başlıyorlar. 

GÜVENLERİ TAM

Bugüne kadar, agresif çocukların kendilerine güvenleri olmadığı ve daha fazla dikkat çekmek için takındıkları rolde ısrarlı oldukları düşünülüyordu. ‘‘Özgüveni olmayan hırpalanmış çocuk, fiziksel gücünü ispat etmek için bu yola başvurur’’ deniliyordu. Bu davranışın düzeltilmesi için de bütün dikkatlar agresif çocuğun özgüveni üzerinde yoğunlaşıyordu. 

UCLA'de yapılan son araştırma ise kavga çıkaran, etrafındakileri itip kakan, dalga geçen çocukların bilinenin tersine çok yüksek özgüvenleri olduğunu ve arkadaşları arasında istenmeyen değil, tersine popüler kişi olduklarını ortaya koydu. 

Altıncı sınıfa giden 2.000 öğrenci üzerinde yapılan araştırmaya göre, 12 yaşındaki çocukların yüzde yedisi etrafı ciddi şekilde rahatsız ediyor. Saldırgan çocuklar, sanılanın aksine psikolojik olarak son derece güçlüler. Yetişkinler onların davranışlarını eleştirse de, yaşıtlarının onlara hayran olması kendilerini iyi hissetmelerine neden oluyor. İşin ilginç yanı, çocukların çoğu kurban yerine saldırgan çocuğa sempati duyuyor. Saldırgan çocuklarda bu nedenle depresyon, yalnızlık ya da endişe görülmüyor. Hatta sosyal anlamda sorun yaşamayan çocuklardan daha sağlıklı göründükleri bile oluyor. 

Ne var ki saldırgan çocuklar etraflarına olduğu kadar kendilerine de zarar veriyorlar. Bu çocuklar o an için durumlarından memnun olsalar da, ileride kendilerini daha büyük bir tehlike bekliyor. Araştırmalar, çocukluk yıllarında bu tip davranışlar gösterenlerin büyüdükleri zaman hapse girme ihtimallerinin diğerlerinden dört kat daha fazla olduğunu söylüyor. 

Derleyen: Ömür GEDİK

Akran desteği azaltılmalı

Bugüne kadar çoğu ebeveyn ya da okul yetkilisi, agresif çocuklarda özgüven eksikliği olduğunu düşünüyordu. Bu nedenle, alınan tedbirler de agresiflik üzerinde yoğunlaşıyordu. Ne var ki, çocuklara özgüven aşılamak için yapılan girişimlerin çoğu, asıl soruna yönelik herhangi bir çözüm getirmediği için sonuçsuz kalıyordu.

Yeni araştırmanın ışığında yapılması gereken şey ise agresif çocuklara özgüven aşılamaya çalışmak yerine, yaşıtlarının onlara verdiği desteği azaltmaya çalışmak. Özellikle okullarda, agresif çocuklar üzerinde yoğunlaşmak yerine, diğer çocuklara yönelik programlar oluşturmak gerekiyor. Onların, sorun yaratan değil, kurban konumundaki arkadaşlarının yanında olmasını sağlamak daha doğru bir yaklaşım. 

***

Bianca Gascoigne (d. 28 Ekim 1986),[1] 2006 yılında yapılan Aşk Adası reality şovunun galibi olarak tanınan İngiliz model ve televizyon ünlüsüdür. Bianca Gascoigne, dünyaca ünlü eski futbolcu Paul Gascoigne'in eski eşinin kızı olup; biri öz babasından, diğeri ise üvey babası Paul Gascoigne'den olmak üzere iki kardeşi bulunmaktadır.

Bianca Gascoigne, televizyondaki işlerinin yanı sıra yanında modellik de yapmaktadır. Eylül 2006'da Loaded dergisine, Ocak 2007'de de Nuts dergisine kapak olan Gascoigne'in daha sonra verdiği pozlar Maxim, FHM ve Zoo Weekly dergilerinde de yayımlanmıştır. 

***

Çok üzüldüm…

Törenlerde yavrucaklar büyüklerinin konuşmalarının bitmesini beklerken bir de sıcakla mücadele ediyorlardı.

Bir de siyasilerin gün boyu protokol de yaşadığı sert hava…

Resepsiyonda olanlar çocuk ruhundaki büyükler…

Dışarıda hayat mücadelesi verenler, çocuk esirgemede şiddete maruz kalanlar, yetiştirme yurdunda tecavüze uğrayanlar… 

Onlar çocuk değil sanki!

Mustafa Kemal Atatürk;

Küçük beyler ve küçük hanımlar diye seslenirdi geleceğin büyüklerine 

Biz büyüklerse…

Yazık!

Bir 23 Nisan böyle geçti.

Ulusal egemenlik ve çocuk bayramı…

Ne bırakacağız çocuklarımıza? 

Hangi gelecek, hangi yeşil, hangi, hangi…

Biz büyükler Allah katında da kul katında da suçluyuz.

Ben vicdan mukayesesi içinde inanın uyuyamıyorum sade vatandaş kimliğimle.

Ya siyasi kimlikte olanlar?

Hangi görüşte olursa olsunlar; çocuklarına, torunlarına sıfır bir gelecek bırakmanın azabıyla uyuyabiliyorlar mı acaba?

Herhalde uyuyorlar ki!

Kelimelerin bittiği yer denir ya ben buna inanmıyorum. Kelimelerin oluşturduğu harfler var ya işte onlar en can alıcı nokta. 

Tabi görmek isteyenlere değimli a canım!

Ben her zamanki gibi bu hafta sonunu vicdanen size huzur verecek bir şeyler yaparak geçirmeniz dileğiyle aranızdan ayrılıyorum.

Sevgi ve saygıyla kalın dostlar…

***

Avrupa Ligleri

    
    
Blackburn'e tek kurşun
    İNGİLTERE Premier Ligi'nde Tugay'ın kaptan olarak sahaya çıktığı maçta Blackburn Rovers deplasmanda Arsenal'a 1 - 0 mağlup oldu. Milli futbolcumuzun 90 dakika forma giydiği karşılaşmanın tek golü Bergkamp'tan gelirken evsahibi, bu sonucun ardından liderliğe yükseldi. Emre'nin 90 dakika oynadığı randevuda ise Inter, Bologna'yı deplasmanda 2 - 0 yenerek üst üste 6. galibiyetinin elde etti. Lacivert - Siyahlıların gollerini Martins ve Recoba kaydetti.
    
    
Rakipler ne yaptı?
    BEŞİKTAŞ
    R.Betis - Valencia: 0 - 1 
    GENÇLERBİRLİĞİ
    Juventus - Parma: 4 - 0
    GAZİANTEPSPOR
    Roma - Modena: 1 - 0
    
***

Hiç hasta olmayan bebek sağlıklı mı 
Ailelerin bilinci ve imkanları çoğaldıkça bebeklerini tam anlamıyla ‘‘gözleri gibi’’ koruyorlar. 

Biberonlar sterilize ediliyor, hasta kişiler çocuktan uzak tutuluyor, çevrede toz kir bulunmaması sağlanıyor. Böylece bebekler hastalıklardan uzak, sağlıklı olarak büyütülmeye çalışılıyor. Bebeği hiç hastalanmayan anneler de bununla gurur duyuyorlar. Gurur duyuyorlar da, acaba doğru mu yapıyorlar? 

HALK arasında ‘‘Sokakta karda kışta yalınayak dolaşan, yiyeceği yere düştüğünde alıp yiyen çocuklara hiçbir şey olmaz da, evde her türlü olumsuz etkenden korunan çocuklar sık sık hastalanır’’ diye bir inanç vardır. Uzmanlar bu düşüncenin pek yanlış olmadığı görüşündeler. 

Örneğin astım, korunan bebeklerde daha sık görülüyor. ABD ve Almanya'da yapılan birbirinden bağımsız iki araştırma da steril ortamlarda büyüyen çocuklarda astım hastalığının daha sık görüldüğünü ortaya koyuyor. İlk 1 yaşı içinde en az iki kez nezle olup burnu akan çocukların, 7 yaşına kadar astım hastası olma ihtimali yarı yarıya daha az. Aynı şekilde uçuk ya da suçiçeği gibi Herpes grubu virüs enfeksiyonu geçiren çocuklarda da astım daha az görülüyor. 

BAĞIŞIKLIĞI AZ OLUYOR

Bir araştırma, ağabeyi ya da ablası olmayan çocukların da, küçük yaşlarda kreşe gönderilmeyip evde yalnız büyütülen çocukların da daha sık astım olduğunu ortaya koymuştu. Bu, önceleri psikolojik sorunlara bağlanmıştı, ancak daha sonraları araştırmalar geliştirildiğinde, kalabalık ortamlarda büyüyen bebeklerin soğuk algınlığı gibi hastalıkları daha sık yaşadığı belirlendi.

Bazı hastalıkları yaşamak vücudun bağışıklık sistemini uyarıyor. Yeterli antikor bulunması da bağışıklık sistemini güçlendiriyor. Bu yöndeki bir başka çalışma da, bağırsak parazitleriyle ilgili olarak yapılmıştı. Bu çalışma sonuçlarına göre, hijyen bilincinin gelişmesi ile bağırsak parazitlerinin önlenmesinin, aralarında astımın da bulunduğu alerjik hastalıkların artmasına yol açtığı belirtiliyordu. 

LÖSEMİLERDE ARTIŞ MI

İngiltere'de yapılan bir çalışma, ülkede yaşayan küçük çocuklarda, kan kanseri diye de bilinen löseminin bir türü olan ‘‘ALL’’nin Hindistan'da yaşayan çocuklara oranla 5-6 kat daha fazla görülmesini, İngiltere'de yaşayan çocukların daha steril ortamlarda yaşamalarına bağladı. Araştırmaya göre İngiltere'de çocuklar, steril ortamlar nedeniyle soğuk algınlığı gibi sık rastlanan hastalıklardan uzak kalıyorlar ve bağışıklık sistemleri az gelişiyor. 

Peki ama bebeklerin bağışıklıklarının gelişmesi için onları hasta etmek mi gerekiyor? Tabii ki bunu hiç kimse öneremez, ancak temizliğin abartılmasının anlamlı olmadığı söylenebilir. Ayrıca koşulları nedeniyle bebeklerine kreşlere göndermek zorunda olan annelerin, sadece çocukları diğer çocuklardan hastalık kapabilir diye koşullarını zorlayarak bundan kaçınmasının pek de anlamlı olmadığı da görülüyor. 

Uzmanlar, aşırı hijyenin çocuklarda yarattığı bağışıklık eksikliğine karşı önlemler araştırıyor. Halen uygulanmakta olan aşılar, bu anlamda bir derecede etki yaratıyor, ancak tam olarak yeterli değil. Gücü azaltılmış virüsler ve bakterilerle çalışmalar yapılıyor. Hızla gelişen tıbbın bu soruna da çare bulması, pek uzak olmasa gerek.

SORULAR SORUNLAR 

SOBA ZEHİRLENMELERİ KAÇINILMAZ KADER Mİ?

Kış geldiği zaman gazetelerde sık gördüğümüz başlıklar var; ‘‘Şofben yine can aldı‘‘ ya da ‘‘Lodos yüzünden zehirlenenler’’ gibi. Anlaşıldığı kadarıyla kaderci bir toplum olan bizler, şofbenden, katalitik sobadan ya da lodos estiğinde çekmeyen soba bacaları yüzünden zehirlenmenin kaçınılmaz bir kader olduğunu düşünüp kaderimize razı oluyoruz. Bildiğim kadarıyla belirli bir tarihten sonra üretilen şofbenlerde baca çekmediği zaman gazı kesen sistemler olması gerekiyor. Katalitik diye adlandırılan borusuz tüpgazlı sobalarda da, ortamdaki oksijen azalıp zehirli karbonmonoksit gazı oluşmaya başladığında gazı kesen sobayı otomatik olarak söndüren sistemlerin olması gerekiyor. Tabii ki bir evin oturulmasına izin verilmesi için kurallara uygun bacasının yapılmış olması şartı da var. Yerel yönetimler ara sıra kaldırım taşlarının rengini değiştirmek dışında bir görevlerinin olduğunu düşünmüyorlar mı? Polisi, savcısı, ölenlerin ardından doğru dürüst bir çalışma yapmıyor mu? Yerel yönetimler, evleri dolaşıp bacaları kontrol etmek, standartlara uygun üretilmemiş ya da kurallara uygun montaj yapılmamış şofbenleri sökmek, bacaların düzeltilmesini isteyip sonucu takip etmek gibi bir görev üstlenmiyorlar mı? Uygunsuzluk halinde üretici ya da denetleme görevini ihmal eden yerel yönetici hakkında kovuşturma yapılıyor mu? 

***

Muhammed Şaban Kâmî Efendi Âmidî (15 Şubat 1805, Diyarbakır - 1884), Osmanlı din adamı.

Diyarbakır'da (Âmid) dindar bir ailede doğdu. Babası Hoca Ahmed bölgede dindarlığıyla saygı gören bir isimdi, annesi Diyarbakır'ın tanınmış alimlerinden Cönklüzâde Abdurrahman Efendi'nin kızıydı. Şaban Kâmî'nin eşi ise İbrâhim Gülşenî'nin soyundan geliyordu.[1]

Şaban Kâmî Efendi hafızlık eğitimi sonrasında Diyarbakır'da İslâmî ilimlere yöneldi. Rufâi ve Kadirî tarikatlarına bölgesel liderlik etti. İslâmi disiplinlerde çok sayıda eser yazması dışında tıp ve İslami şiirle de ilgilendi. Muhammed ve ailesine kasideler ve Mevlîd-i şerîf yazdı. Hasan ve Hüseyin'e övgüler içeren Medhiyye-i Hasan ve Hüseyin'i kaleme aldı. Arapça kaligrafiye ilgi duyan Şaban Kâmî, öğrencilerine bu alanda icazet de vermekteydi.[1] 

***

Öncelikle bu yazıyı, neden yazdığımı, kaleme aldığımı ifade ederek başlamak istiyorum..


Dün “Blog yazarlığından Dernekleşmeye” başlıklı yazımdan dolayı, bazı dostlardan gelen yorumlarla, bu yazıyı yazmaktaki amacın, yerini garip ve anlamsız bir çatışmaya dönüştüğünü üzüntüyle belirtmek isterim. Konu özeti itibari ile şöyle..


Dünkü yazıma, yapılan bir yorumda “dernekleşme” fikrinin sanki benim fikrimmiş gibi lanse edildiğini belirtiliyor. Hayır !. Böyle bir ifade o yazıda yoktu. Özellikle ilk paragrafta “bugüne kadar bazı arkadaşlar bir araya gelip, bunun kritiğini yapmışlar ve bu gelişmeye imza atmışlar. Şimdi iş, gerçekten de ciddiye binmiş ve resmi yollara başvurulacakmış. Bu gerçekten bizim gibi kalem sahiplerinin bir çatı altında toplanması anlamında önemli ve güzel bir gelişme” diye giriş yapıyorum. Buradan da bunun bana ait olmadığı anlaşılmış olmalıydı. Daha sonra da yaptığım alıntılarla da bu sözde derneğin nasıl bir amacı olacağını anlatıyorum. 


Şimdi bu yazıyı okuyan dostlar, siz bu yazıda bir alay ve kasıtlı bir düşünceye rastladınız mı ? Bu yazıda, bu dernekleşme düşüncesini kendi düşüncem ve girişimim gibi lanse ettiğimi belirten herhangi bir satır var mıydı ? Bir dostumuz, bu fikri benim kendi düşüncemmiş gibi lanse ettiğimi söylüyor ve suçlayıcı tavırlarla bana bazı yorumlar yazmış. Saygı duymasına duydum ama çok içerlediğimi ve gerçekten çok şaşırdığımı ifade etmeliyim. Üzülmedim desem de yalan olmaz hani !..


Oysa o yazıyı, gerçekten iyi niyetlerle yazmış ve destekler nitelikle görüş bildirmiştim, buna ek olarak da bazı önerilerimi belirtmiştim. Ama bugün gelen yorumlarda bana resmen “BÖLÜCÜ” ve “FESAT” yakıştırmaları yapıldı ki, çok üzüldüm. Oysaki ne kadar da masum bir yazıydı !..


Sayın dostumuz, büyüğümüz, bunu çok önceden planladıklarını ve Milliyet Blog’da yazdığını, benim görmemiş ya da okumamış olmama atıfta bulunarak, sanki hesap soruyor muşum gibi “size değil, yetkili yerlere hesap verilir” diyor. Buna ilave olarak “kıskançlık ve fesatlık yapmayın, siz de bir dernek kurun” diyor. Bunu söylerken de “ama sizinle aynı çatı altında olmak istemem” diye de eklemiş. Yahu bu ne sinir, bu ne öfke? Neden buralara gelindi? Bir anlayabilsem !..


Bu kadarla da kalmamış “3 tane toplantı tertip ettim, üçünü de kıskandınız ve hemen Çeşme’de toplantı planları yaptınız” diyor. Kesinlikle iftira ve yanlış istihbarat. Asla ve kata, benim ne toplantı düzenleme, ne de tertip etme gibi bir girişimim oldu. Böyle bir düşüncem bile olmadı ki, birileri ile bunu paylaşayım. Eğer bunu birilerinden duyduysa, yüzleşelim. Doğru olan ortaya çıksın. Ama bir gerçek var ki, kesinlikle yanılıyor.. Fakat böyle bir düşüncem olsaydı, bu toplantı bana ait olmazdı, herkesi kapsardı, herkesin de haberi olurdu. Herkesi kapsardı, her kesimi, her düşünceyi kapsardı.. 


Önceki yazımı okuyanlar, her ne kadar altındaki yorumları da okurlar ama ben yine de gerçekten çok şaşkın ve üzüntülü olduğumu bir kez daha belirtmek istiyorum. Bu durumuna nasıl gelindi, açıkçası onu da bilmiyorum. 


Hep, bir araya gelişlerimizin daha yapıcı ve daha sistematik olması konusundaki düşüncelerimi ben uluorta söyledim. Bunu benim yanımdaki herkes de duydu ve aynı fikir çatısı altında birleştik çok insanla. O toplantılara giderken de, “İzmir Milliyet Blog Yazarları Toplantısı” diye gitti herkes. Onun, bunun ya da belli şahısların tertibi diye bakılmadı. Gerçekten yeni ve donanımlı insanlarla tanıştık o toplantılarda. Şimdi de, bu bir “dernekleşme” organizasyonuna doğru gidilmiş. Buna şaşırmakla birlikte destekledik de. Katılmaktan da onur duyardık ama daha ortada bir şey yokken maalesef ki KOVULDUK !..


Şaka gibi ama bu kadarla da kalınmadı. Gerçekten, nasıl bir öfke paranoyası içinde yazılmış yorumlardır ki, şahsım, fikir çalan biri olarak itham edilmekle kalınmadı, “bilinmeyen farklı bir lokalde, bilmediğim bir tarihte, bilmediğim bir şekilde, hiç yapmadığım bir toplantı tertibi” ile bölücü ve fesat olarak etiketlendim. Ben hiçbir zaman alternatif bir toplantı düzenleme girişiminde bulunmadım. Bilakis, bugüne kadar yapılan toplantıların geleneksel olması adına hep atıf da bulundum. Kimse de aksini iddia edemez. Ama bu desteksiz sallamaların ve suçlayıcı tavırların hoş bir durum olmadığını belirtmek isterim.. Bu ayrımcılık ve bölünme hiç hoş değil. Bu bir grup amacına, toplum amacına da uygun bir davranış değil. 


O yorumları yapan sevgili dostlar, bu konuyu daha salim bir kafayla sağlıklı olarak irdeleyecektir. Buna eminim. Bana iftiralar atarken, “sizin bulunduğunuz ortamda bulunmak istemem, siz de benim düzenlediğim toplantılarda bulunmayın” diye çok ayıp bir harekette bulunuluyor ve bir davranış sergileniyor. Oysa ki bilinmesi gereken bir şey var. O toplantıya kimse, başkasının karakaşı ve gözü için gelmiyor. Herkes, orada bir arkadaşlık, dostluk kurmak için geldi, bir paylaşım sağlamak için, hoş sohbetler yapmak için geldi. Ben de o niyetle geldim. O niyetlerle de yapılacak toplantılara gelecektim, gelmek isterdim. Ama netice itibari ile adımız “fesat ve bölücü” oldu..


Şuan gerçekten çok üzgün ve de şaşkınım. Böylesine bir durumu burada satırlara taşımak da istemezdim. Ama gerek yazıyı, gerek yapılan yorumları okuyanların, kulislere şahit olanların yanlış bir fikre kapılmamaları için içimi döktüm.. Olayın özü ve gerçek yansıması budur dostlar…


Geri kalan da ise, üzgün, şaşkın ve anormal derecede müteessirim.

***

İmajıma paralel olarak... 
‘İnsan en az kendini tanır’ derler ya... Doğru.

Ben mesela... 

Geçen gün kardeşime dedim ki, ‘Hiç sataşma huyum yoktur, kimseyle dalaşmam, gayet geçimliyimdir.’

O sırada yolda yürümekteydik. Kardeşim adım atamadı, dondu kaldı. Belki birkaç saniye dili bile tutulmuş olabilir, hemen cevap veremedi zira.

Bir müddet sonra ‘Söyleyecek bir şey bulamıyorum’ dedi.

Demek ki mevcut imajım zannettiğimden farklı.

Hayır sırf kardeşim olsa... Sık sık fikir ayrılığına düştüğümüzden şey ediyor diyeceğim... Fakat mesela Gani Müjde de onun gibi düşünüyor ki ikinci defa eli maşalı kadın rolünü uygun gördü bana.

İlkini biliyorsunuz. Hayat Bilgisi. Sırf eli maşalı da değil, yarı deliydim aynı zamanda. Şimdi yeni bir dizinin çekimlerine başladık. Daha ilk bölümde Aykut Oray’ın kafasına kitap fırlatma sahnem var. Ve burada daha da üşütüğüm.

Bir de bu ikisinden öncesi var hatırlarsanız... Pembe Patikler. Yani etti üç.

Bu ne demek?

Artık geri dönüş yok demek. Tecavüzcü Coşkun misali yapıştı kaldı üstüme bu karakter.

Hayır, kalsın önemli değil de... Bana rolü getirirken ‘Pakize iyi oyuncudur, bunun altından kalkabilir’ diye mi düşünüyorlar? Hiç sanmıyorum. Sanki ‘Bu, Pakize’nin ta kendisi’ diyorlarmış gibi geliyor.

Kısacası ‘Türk Dizi Tarihi’ne ‘Ha bire adam döven üşütük kadın’ olarak geçmek değil, piyasada aslen bu olduğum kanaatinin oluşmuş bulunması dokunuyor bana. Fakat gerçekler acıdır.

Kendimi olduğum gibi kabul etmem lazım sevgili okuyucularım. Aksini iddia etmenin bir anlamı yok. ‘Görünen köy’ gibiyim.

Şimdi mecburen dövecek adam arıyorum. İmajıma paralel olarak...


Ev kadınları dışarı açıldı


Cumartesi günleri bu köşede yer almakta olan yazılar topluluğunun, yurttan sesler topluluğu misali, birbirleriyle uyum içerisinde olmaları mı gerekir, yoksa her biri ayrı telden çalsa da olur mu, bir türlü kestiremedim.

Her neyse... Yukarıdakiyle alákasız bir konuya geçiyorum.

Ev kadınları çok değişti.

Bilmem farkında mısınız, dışarı açıldılar.

Ne bakımdan... Birincisi, evlerde yıllardır sürmekte olan ‘üç çeşit tuzlu, iki çeşit tatlı’ devri sona erdi. Artık ev kadınları birbirleriyle kafelerde, çay bahçelerinde buluşuyorlar. Bütçelerine göre. Otellerin çay salonlarında toplaşanlar da var.

Fakat can çıkıp huy çıkmayacağından, çantalarında bir çeşit olsun kurabiyeleri mevcut. Bir ara naylon poşeti usulca çantadan çıkarıp masaya koyuveriyorlar.

‘Türk kadınının en belirgin özelliği nedir?’ diye sorsalar, hepsinin ‘sarışın’ olmasından sonra bu geliyor bence.

‘Yiyeceksiz çıkmam abi!’

En üst sosyal sınıf mensubu olsun isterse... Hiç olmazsa çantasında bir paket diyet bisküvi vardır.

Bu açıdan bakınca, kadınlar matinesine dolmayla gittikleri günlerden beri durumda bir değişiklik yok.

Fakat çayı termosla getirmeyip müesseseye sipariş vermeleri büyük aşama tabii.

‘İkinci dışarı açılma olayı’ ise ‘sohbet konusu’ yönünden oluyor.

Gerçi temada bir değişiklik yok. Yine ‘kimin eli kimin cebinde’, bilenler bilmeyenlere anlatıyor. Fakat kadro genişledi. Mahallenin dışına çıktılar. Artık kulakları çınlatılanlar Havin, Zinnur, Aliye, Esma, Baran... Sonra Sibel, Hülya, Gülben, Asena, Seda... Mahalleliden tek laf yok.

Geçen gün böyle bir gruba denk geldim bir yerde... Allah sizi inandırsın başka tek kelime etmediler. Ha, pardon bir ara hepsinin ortak tanıdığı olan bir kızcağızı çekiştirdiler ama neticede yine lafı kızın Esma’nın gençliğine benzediğini söyleyerek bağladılar.

Şimdi bu ‘dışarı açılmak’ değil de nedir sorarım size?

MIŞ-MUŞ

Sağlıklı beslenme öğütleri Britanyalıları hem bunaltmış hem de kafalarını karıştırmış.

Ben öğütlerin Britanyalılaştırdıklarındanım, ya siz?

UNDP başkanlığına seçilen Derviş’in baş görevi günde 1 dolara mahkûm 500 milyon kişiyi doyurmakmış.

Zavallıcıklar... Açlığa talim etmeye devam.

Erkeğin sosyal ama evcimeni, kadının marifetlisi idealmiş.

Uzun lafın kısası budur!

İyi uyku için bol muz yemek gerekiyormuş.

Uykutisyenler diyetisyenlere karşı! 

***

Efes takipte: 69-59

    
Lacivert-Beyazlı takım, Avrupa Ligi'nde altıncı haftaya zirvede giren İspanyol Pamesa Valencia'yı farklı devirdi, averajla yine 2. sırada kaldı

        
    EFES Pilsen, C Grubu'nda Valencia'yı yenmesine rağmen liderlik koltuğunu devralamadı. Idea Slask'ı farklı yenen Benetton zirveye yerleşti. İlk periyotu Granger'ın skorer oyunuyla 20-17 önde bitiren Efes, 2. çeyrekte savunma da devreye sokarak farkı açtı. İlk yarısını 35-24 önde kapatan temsilcimiz, 2. devrede de rakibine farkı kapatma izni vermedi ve 7. sınavında 5. galibiyetini elde etti.
    
***

Pilgrim veya Puritan, Amerikan Hacı Babaları ve Şükran Günü yapılan bir sandviçtir . Şükran Günü'nden arta kalan yiyecekleri yapımında kullanılmaktadır.[1]

Pilgrim sandviçinin daha sofistike türleri arasında mağazadan satın alınan mısır kekleri, huysuz hoagie, Fransız ekmeği, ciabatta ruloları, sızma zeytinyağı, tereyağı, doğranmış elma, doğranmış soğan, kereviz, yassı yaprak maydanoz, Bin Ada sosu ve dilimlenmiş/doğranmış turşu yer almaktadır.[2][3]

Tanınmış uluslararası bir dergi olan Esquire'da yapılan bir anket te bunun Amerika'nın en sevilen sandviçlerinden olduğu kanıtlanmıştır.

***

yaşadım ve çok da üzüldüm. Üzülmemek mümkün değildi.
Gençlerimizi yetiştiremediğimizi görünce, emeklerimize yazık olmuş dedim. Özellikle doğruluk üzerine yaşadığım , hayatımın bugünün de yaşadığım hadise sonucu, hayal kırıklığını, keşke yaşamasaydım. 
Gençlerimizin tutumu gelecek, açısından çok önem arz ediyor. Daha gencecik yaştaki insanımız , böyle hayata başlarlarsa, sonumuzun hayır olmayacağı belli oluyor.
Sonumuz nasıl olur? 
Diyenlere, çok üzgünüm ama, gerçek şu ki, atimiz parlak değil.
Esnaflıkta, dürüstlük çok önemlidir. Piyasada tutunmak isteyenlerin, ilk ilkesi kesinlikle doğruluk ve dürüstlük olmalıdır. 
Yoksa doğruluğu ve dürüstlüğü terkeder isek, birçok esnaf gibi iflas ederek, kepenk kapatırız.Hayata atılmadan, önce de, gençlerimizin ahlaki değerlere de , sahip olmaları için, mutlaka önem vermeliyiz. 
Gençler okurken, anne baba olarak, bizler gençlerimizin okuması için elimizden gelen tüm imkanları , seferber ediyoruz.
Gerçekten de, anne ve babalarımızın bizim için yaptıkları fedakarlıkların, karşılığını ödeyemeyiz.
Gençlerimizin çalışmalarındaki aksaklığı yaşadım. Sağlık kontrolü için , Ankara ‘ya gitmem gerekiyordu. Yolculuk yapmamız için önceden bilet ayırtmak, için müracaatımı yaptım. 
Müracaat sonunda da, gence cuma gününden otobüsteki koltuklardan yerimizi ayırttım. Yolcu olarak dört kişiyiz. Otobüs için dört yolcu , dört koltuk demek. Yolcunun ikisi on yaşından küçük. 
Küçük oldukları için, indirim hakkı mevcut. Bir de firmaların imkanlarından faydalanmak için, kendi isimlendirdikleri şekliyle kartları var. Para çekme kartları gibi. 
Şirketin kartını daha önceden, temin etmiştim. İndirimlerinden ve imkanlarından faydalanmak gayesiyle. Bütün detayları, gencimizle, hepsini konuştuk, genç tamam pazartesi gelirsiniz , hallederiz , dedi. 
Tam mutabık olalım diye de , çıkarken ücreti de, sordum. Tutarını söyledi, mantıklıydı, fiyat. Belli indirimleri yaptı ve fiyatı söyledi. Tamam dedim. Pazartesi oldu, saat 8.30 dan, 10.30 a kadar bekledim, maalesef gelmedi. 
Sonra çekip gittim, tekrardan işlem yaptırmaya, saat 13.30 da bir daha, gittim. Bu sefer Cuma gününden farklı konuşmaya başladı. 
Gencimize dedim ki, kartımı kullanmak istiyorum, kart o an, üzerimde yoktu. Kartınızın numarası gerekiyor dedi. Onu da getirdim. 
Bu sefer, başka konu geçti, ufak konuları büyütüyor ve yapacağı iş, hiç mi hiç, içime sinmedi. Bu sefer , başka yere müracaat ettim. 
Giyimi düzgün, kızımız iş yerine bakıyor. O da, konuya hiç vakıf değil. Bilgisi yok, beni oraya yönlendiren yetkiliyi aradım. Siz olur dediniz, ama bakın burada ki, görevli olmaz diyor. 
Kızımızla , yetkili konuştular, telefonu sonra ben aldım, uzun konuşmalardan sonra, konuyu tatlıya bağladık. Allah’ım bu gençler nasıl başarılı olur dedim? 
Yalnız, kızımızın tutumunu, beğendim. Başta dürüstçe davranarak, halini söyledi, ben yeniyim dedi, bu güzel vasıftı... 
Çok da işi anlamıyorum dedi.. .Böyle söyleyince yardımcı oldum . Bir, iki soru yönelttim. Sorularıma cevap veremedi. 
Kendisine hayatla ilgili öneride , bulundum, sanki tutacak gibi. Dedim ki, sizi burada görevlendiren kişi, mutlaka size kurs aldırmalı. 
Çağ değişti, gençleri günümüze göre değil de , yaşayacakları çağa göre yetiştirmemizin elzem olduğunu, bilmemiz gerekiyor.
Gençlerde, bilgisayarı Chat için değil de , kendilerini geliştirme , amaçlı kullanmalıdırlar. Bu gençler, böyle bilmeden iş yapmaya kalkarlarsa , bir iş yerlerine zarar verirler.
İki daha önemlisi, kendilerini işe yaramaz olarak görürler. Hayata küserler. Hayata küsünce de, bir daha gençleri kazanmak zor olur. 
Gençlerin, hayatlarını kazanabilmeleri için çalışmaları, elbette takdire şayandır, ama eğitilmeleri gerektiğine inanıyorum. 
Gençlerimize tavsiyem olsun; önce dürüstlük ve açıkça konuyu konuşmak gerekiyor. Hayatta , hayatın ne kadar zor olduğunu yaşayarak, görüyorsunuz. 

***

'BDDK ve SPK da suçlu'

    
Erdoğan, İmar Bankası'nın hayali bonoları için BDDK ve SPK'nın müdahil olmayarak suçlu olduğunu belirtirken, vatandaşları da 'Kanunu bilmemek bahane değil' diye eleştirdi

        ABDULLAH KARAKUŞ Taşkent
    
    Başbakan Recep Tayyip Erdoğan, İmar Bankası mağdurlarına yönelik yasadan bonozedelerin çıkarılmasını savundu. Milletvekillerinin bu konuda haklı olduğunu belirten Erdoğan, bonozedeleri de, "Hukuk öyle diyor. Kanunu bilmemek bahane değil" diye eleştirdi. 
    Taşkent'te bonozedelerle ilgili yaşanan tartışmaları değerlendiren Erdoğan, İmar Bankası'nın yetkisi olmadığı halde bono sattığını ifade etti. Bu konuda BDDK ve SPK'nın müdahil olmayarak suçlu olduğunu söyleyen Erdoğan, "Suç duyurusu yapıldı, böyle tablo ortadayken 850 trilyonu niye ödeyelim diyorlar" şeklinde konuştu. Bono satış yetkisi olmayanların da sorumlu olduğunu belirten Erdoğan, onlara da gidilip talepte bulunulması gerektiğini belirtti. Erdoğan, "Vatandaş ne bilsin diyorlar, hukuk öyle demiyor, kanunu bilmemek bahane değil. Böyle bir şeyin altına giremezdik" dedi. 
    
    'Bazı duyumlar var'
    Kuvvetler ayrılığı ilkesine göre sözün yargıda olduğunu belirten Erdoğan, "O sürece müdahale etme yetkimiz yoktur. BDDK'ya 'Ne kadar mudi var?' diye sorduk, 400 bine yakın kişi çıkardılar. Bu parayı BDDK'nın kendisi ödemesi lazım. Ancak bunu ödemeye gücü yok. Onların bu durumunu önlemek için ödemeleri 3 - 10 yıla yaydık. Bunlar incelenecektir. Bazı duyumlar da var. Duruma göre BDDK da vazgeçebilecektir" diye konuştu.
    
    
Asgari ücrette vergi ve prim azaltılacak
    Asgari ücret konusunda görüşmelerin sürdüğünü söyleyen Erdoğan şunları kaydetti: "Bir işçinin işverene maliyeti 427 milyon, enflasyon oranı yüzde 20. Brüt asgari ücrete yüzde 20 ilave yapalım. Ödenmesi gereken net parayı bize bırakın. Biz başta vergiler ve SSK primlerinden fedakârlık yapacağız. Bunları iş çevrelerine söyledik. Onlar da biz bunu anlamamıştık dediler. Hepsi de iyi niyetli yaklaştılar, 'ocak ayına kadar bu sorunu halledelim' dedik."
    
***

Pazarlar bir türlü kurtulmuyor 
OLMADI, olmuyor...

Pazar günlerini sevemedim. 

Her günün bir rengi vardır ya hepimizin kafasında... Bende pazarlar gri.

Grinin şanssızlığına bakar mısınız bu arada... Kimsenin içini açtığı duyulmamış daha. Oysa hiç de fena renk değildir.

Gelelim yine pazara...

Okul zamanından kalma tabii...

Cumartesi bütün hafta hayali kurulan bir sürü şeyin uygulamaya konulduğu gündü. Pazar ise büyüklerin ‘Gülmenin sonu ağlamaktır’ şeklinde belletmeleri misali ağlamak gibiydi hakikaten cumartesinin ardından. Amiyane tabirle yenilen hurmaların tırmalaması gibi bir nevi.

Gerçeklerle yüz yüze gelinirdi.

Nedir gerçek?

Ertesi sabah okula gidilecek!

Öyle el kol sallanarak da gidilmez tabii. Ders çalışılacak!

Sırf bu mu sebep?

Okul sendromu bu kadar uzun sürer mi?

Böyle ömür boyu etkili oluyorsa bu meret, kimse çocuğunu okula göndermesin. Bayağı ciddi bir travma çünkü bu.

Diyeceğim, başka sebepleri de olmalı.

Maç sesi olabilir mesela.

Evet maç sesi. Radyodan gelen... Hálá tahammülüm yoktur. Çocukluğumunsa kábusuydu adeta. Kaçınılmazdı o sesten. Nereye gitseniz aynı şey. Her pazar. Pazar demek o ses demekti. O sesin başında bloke olmak.

Bir zaman işyerlerinin kapalı oluşuna yordum pazar sıkıntılarımı. Hani hayat duruyor ya... Fakat İstanbul, İzmir gibi değil. Pazarları da yaşıyor. Öyle insanın içine hüzün veren terk edilmiş şehir görüntüsü yok. Tam tersine her yer bayram yeri gibi.

Belki de budur sebeplerden biri de.

Herkesin sokakta olması.

Her ne kadar ‘bayram yeri’ benzetmesi yaptıysam da pazar günlerinin kalabalığı felaketleri hatırlatır bana daha çok. Hani depremde falan dökülürüz ya sokaklara... Bir acz durumu var sanki... Sokağa sığınıyoruz. Böyle garip bir his işte.

‘Bir doktora görün’ diyebilirsiniz. Fakat yalnız değilim. Benim gibi ne yapsa pazarla arasını düzeltememiş çok insan var. Kendini sokağa atmışların yüzüne bir bakın, anlarsınız. Ne çocuğunun pusetini ittirenin yüzü gülüyor, ne bir yerde oturmuş yemeğini yiyenin.

Herkes bir an önce bitmesini bekliyor.

Cumartesiden sonra pazar hiç çekilmiyor.

Ne ballı kaymaklı kahvaltılar, ne kilolarca gazete yetiyor günü kurtarmaya... Bir hüzündür gidiyor.

MIŞ-MUŞ

Ev telefonundan da mesaj atılabilecekmiş.

Aman mesajsız bir saniyemiz geçmesin! Hatta çamaşır makinesinden bile atılabilsin!

Edirne Belediye Başkanı, ‘Versailles’da bir heykel aklıma seks getirdi’ demiş.

Başkan’ın ‘Çokomilk’ sorunu var galiba. (Reklamı bilenler, bilmeyenlere anlatsın!)

İlhan Şeşen, ‘Şarkılarım kimseye değil’ demiş.

Katiyen içimiz rahat etmez... Meçhul sevgiliye olsun hiç olmazsa! 

***

Andreas Wagenhaus (d. 29 Ekim 1964, Naumburg), Alman eski futbolcudur.
Kariyeri

Kariyerine Doğu Alman Hallescher FC altyapısında başlayan oyuncu 1982 yılında profesyonel olmuş ve 7 yıl bu takımda oynamıştır. Daha sonra 4 sezon da Dynamo Dresden takımında bulunan Wagenhaus, DDR-Oberliga'nın son sezonunda burada takımıyla şampiyonluk yaşamıştır. Holger Osieck'in teknik direktörlüğe getirilmesinin ardından 1993 yılında Fenerbahçe'ye transfer olmuş fakat iki yıllık sözleşmesi dolmadan birinci yılın sonunda takımdan ayrılmıştır. Daha sonra Almanya ve İsviçre'de futbol hayatını sürdüren oyuncu 1998 yılında futbolu bırakmıştır.

1990 yılında üç kez Doğu Almanya millî futbol takımı kadrosuna çağrılmış fakat aynı yıl gerçekleşen Alman yeniden birleşmesi sonrası Almanya millî futbol takımı kadrosuna girememiştir.

Doğu Almanya'da oynadığı yıllarda oyuncunun Stasi adına ajanlık yaptığı ortaya çıkmıştır.[1] 

***

Bilirkişi raporu Yargıtay'dan döndü

    
Yargıtay, Interbank'ın içini 1.2 milyar dolar boşaltmaktan yargılanan bankanın eski patronu Cavit Çağlar ile 37 kişi hakkında bilirkişi raporuyla gelen beraat kararını bozdu

        ANKARA Milliyet
    
    Yargıtay 11. Ceza Dairesi, kurdukları paravan şirketler vasıtasıyla Interbank'tan aldıkları kredileri Nergis Grubu'na aktardıkları iddiasıyla "dolandırıcılık" suçundan yargılanan işadamı Cavit Çağlar'ın da aralarında bulunduğu 37 sanığa verilen beraat kararını bozdu.
    Yargıtay, Bursa 3. Ağır Ceza Mahkemesi tarafından yargılanan ve dört yıl süren dava sonucunda Çağlar Holding Yönetim Kurulu Başkanı Çağlar, Nergis Holding Yönetim Kurulu Başkanı Şükrü Şankaya ile Interbank'tan kredi alan şirketlerin yönetim kurulu başkan ve üyelerinin de aralarında bulunduğu 37 kişi hakkında verilen beraat kararının temyiz incelemesini sonuçlandırdı. 
    
    Suç sabit bulundu
    Yargıtay 11. Ceza Dairesi, sanıklar hakkında verilen beraat kararını yasaya aykırı bularak, esastan bozdu. Daire, suçun subuta erdiğine işaret ederek, kurulan şirketlerin paravan olduğuna dikkati çekti. Yargıtay Cumhuriyet Başsavcılığı da hazırladığı tebliğnamede sanıkların mahkum edilmesi gerektiği görüşüyle verilen beraat kararının bozulmasını istemişti.
    Sanıklar Bursa 3. Ağır Ceza Mahkemesi'nde yeniden yargılanacak. Mahkeme, Yargıtay'ın bozma kararına direnirse dosya Yargıtay Ceza Genel Kurulu'na gelecek.
    İddianamede, sanıkların, 1998'de el konulan ve faaliyetlerine son verilen Interbank'tan, sanayi ve ticaret şirketlerine kredi aldıkları ve bunun yaklaşık 1.2 milyar dolarını Nergis Grubu'na aktardıkları yer alıyordu.
    
    'Kanuna uygun' denmişti
    Bursa 3. Ağır Ceza Mahkemesi, bilirkişi raporu doğrultusunda verilen kredi işlemlerinde kanuna aykırı bir yön bulunmadığı, kredilerin önemli kısmının geri ödendiği ve kredi alan şirketlerin halen aktif faaliyetlerini sürdürdükleri gerekçesiyle sanıkların beraatine karar vermişti.
    Sanıkların beraatine esas teşkil eden bilirkişi raporuna rağmen verilen bozma kararı, banka kaynaklarını, kendi şirketlerine aktaran diğer batık banka patronlarının davalarına da örnek olabilecek.
    
    
Emsal oluşturacak
    Bursa 3. Ağır Ceza Mahkemesi'nin, bilirkişi raporuna dayanarak beraatlerine karar verdiği sanıkların suçlarının subuta erdiğini belirten Yargıtay'ın kararı, benzer davalar için de emsal oluşturacak. Daha önce Korkmaz Yiğit bilirkişi raporuyla aklanırken, Ali Balkaner'in de nitelikli dolandırıcılık davasıyla yargılandığı mahkemeye sunulan bilirkişi raporu aklama yönündeydi. En son Dinç Bilgin davasına sunulan ve Prof. Dr. Kayıhan İçel tarafından hazırlanan bilirkişi raporu da sanıkların lehine çıkmıştı. Öte yandan Halis Toprak hakkında da önceki gün dolandırıcılık suçlamasıyla dava açıldı
    
***

YATIRIM FONLARI VE BONO

    
Bireysel 5 bin yeni istihdam yaratacak
    
Bireysel emeklilikte toplanacak fonlar ekonomiye yeni kaynak yarattığından istihdamı artıracak. Sektörün 2004'te 5 bin civarında istihdam yaratması bekleniyor

        Ayfer Yıldız
    
    Bireysel emeklilik sisteminde toplanacak fonların ekonomiye kaynak yaratarak, yatırım ve yeni iş olanakları doğurması beklenirken, sektör daha şimdiden finansçılara iş olanağı sağladı.
    Hazırlıkları 3 yıl süren ve 2 ay önce devreye giren bireysel emeklilik sistemi şu ana kadar 5 bin kişiye iş imkanı yarattı. Özellikle bankacılık sektörünün geçirdiği krizde işinden olan kalifiye elemanlara istihdam yaratıldığı biliniyor. Bireysel emeklilik şirketleri, pazarlamanın yanı sıra özellikle portföy yönetimi ve finansal danışmanlık konusunda tecrübeli elemanlarla çalışmak istiyor. 2004 yılında sistemin daha iyi tanınması ve sektörde rekabetin yoğunlaşmasıyla, şirketler satış ve dağıtım kanallarını genişleteceğinden yeni acentalara da ihtiyaç duyulacak.
    
    Şirketler 2004'te satış ekiplerini genişletecekler
    
Ak Emeklilik: 10 yılda yüzde 20 pazar payı, 1.5- 2 milyar dolar fon büyüklüğü hedefleyen şirket, bu amaçla 2004 yılında dağıtım kanallarını genişletecek.
Anadolu Hayat Emeklilik: Piyasa lideri olmayı hedefleyen şirket, satış ağını yeniden yapılandıracak ve direkt satış örgütünü genişletecek. Şirket, dağıtım kanalı olarak büyük ortağı İş Bankası şubelerini ve müşteri tabanını daha aktif kullanacak.
Ankara Emeklilik: 120 kişilik direkt satış ekibinin yanı sıra serbest acente ağını genişletmek için çalışmalar yapıyor. Ayrıca, mevcut iki bölge ve iki şube müdürlüğüne, yeni iki bölge ve üç şube daha açmayı planlıyor.
Başak Emeklilik: Ziraat Bankası'nın 525 şubesi, Anadolubank'ın 35 şubesi ve 152 acentede satış yapan şirketin toplam 890 bireysel emeklilik satıcısı ve 72 kişilik bireysel pazarlama elemanı bulunuyor. Şirket, ayrılan personel olması durumunda yeni eleman alımı planlıyor.
Commercial Union Hayat ve Emeklilik: 28 şube ve binin üzerinde finansal danışmanı ile direkt satış yapan şirket, gelişen koşullara göre satış ekibini genişletebilir.
Doğan Emeklilik: 156 Dışbank şubesi ve direkt satış ekibinde toplam 566 kişi ile satış yapıyor. Ayrıca, 72 finansal danışmanı var. Şirket, bu sayıyı 200'e çıkaracak.
Garanti Emeklilik: Sektördeki ilk üç şirket arasında yer almak isteyen Garanti Emeklilik, 80 kişiyi daha satış kadrosuna katacak. 
Koç Allianz Hayat ve Emeklilik: Koçbank'ın 120 şubesi ve yaklaşık 400 acentede satış yapan şirketin 300 emeklilik satıcısı bulunuyor. Şirket, 2004'te direkt satış örgütünü genişletmeyi hedefliyor.
Oyak Emeklilik: 2004 yılı içinde satış noktalarını ve aracı sayısını artıracak. Ayrıca, çeşitli illerde temsilcilikler kurmayı planlıyor. 
Vakıf Emeklilik: Satış kadrosunu 2004'te 250 kişiye çıkarmayı planlıyor. 
Yapı Kredi Emeklilik: Doğrudan satış ekibi, banka şubeleri ve acentelere satış yapan şirket, 2004'te doğrudan satış ekibini genişletecek.

***

Arçelik'ten el yakmayan ocak, kendi kendini temizleyen fırın

    
Ankastre ürün sayısını artıran Arçelik, ısıyı tencerenin içine vererek el yakmayan ocak ve temizliğini kendi yapan akıllı fırın üretti

        EKONOMİ SERVİSİ
    
    Beyaz eşya üreticisi Arçelik, ankastre ürünlerdeki model sayısını 46'dan 82'ye çıkartırken, 'akıllı ürünlerle' bu pazara ağırlığını koymaya hazırlanıyor. Arçelik, Etiler Mutfak Mağazası'nda düzenlediği toplantıyla fiyatları 260 milyon ve 2.6 milyar lira arasında değişen 'akıllı' ankastre ürünlerini tanıttı.
    Pirolitik fırınlar, akıllı pişirme programı, kullanıcıyı yönlendiren animasyonlu interaktif matrix ekran ve koku giderme özelliklerinin yanı sıra akıllı temizleme fonksiyonuyla içindeki kirliliği otomatik ölçerek temizleme süresini hesaplıyor, kendi kendini temizleme kararı veriyor. Yüzde 45 enerji, yüzde 55 zaman tasarrufu sağlayan indüksiyonlu ocaklar ise enerjiyi direkt olarak tencerenin içine aktardığı için el yakmıyor. Yeni ürünler arasında yüksekliği kumanda ile ayarlanabilen davlumbaz ile ocak alevinin istenmeden sönmesi halinde yeniden ateşleme ve çocuk kilidi özelliği olan gazlı ocaklar da bulunuyor.
    
    Cep telefonu satacaklar
    Yeni ürünleri tanıtan Arçelik Genel Müdürü Gündüz Özdemir ocak ayı itibariyle ürün gamına cep telefonunu da katacaklarını söyledi. Özdemir, "Türk tüketicisine kolay erişim sağlayacağımıza inanıyoruz. Bilinen telefon markalarını satacağız. Belki daha sonra üretim de yapılabilir ama şimdilik yok" dedi.
    
***

İmar'ı özel ekip inceleyecek

    
Hükümet, İmar Bankası'ndaki yolsuzlukların neden farkına varılmadığını ortaya çıkartmak için özel inceleme başlatıyor. İnceleme için özel ekip kuruldu

    ANKARA Mİlliyet
    
    Devlet Bakanı Ali Babacan, İmar Bankası'nda yolsuzlukların farkına varılamamasının nedenlerini bulmak amacıyla özel bir inceleme ve değerlendirme çalışmasının başlatılacağını bildirdi. Babacan'ın sözünü ettiği özel inceleme için özel bir ekip oluşturulduğu öğrenildi.
    Yazılı bir açıklama yapan Babacan, 3 Temmuz'da İmar Bankası'nın bankacılık ve mevduat kabul etme izninin kaldırılmasının ardından finans tarihinin en büyük ölçekli yolsuzluk, hırsızlık ve vergi kaçakçılığı olayının ortaya çıktığını kaydetti. Babacan, "Gerek bu yolsuzluğun hesabının sorulması, gerekse gelecekte bu tür olayların yaşanmaması için sağduyulu ve soğukkanlı bir tavır sergiliyoruz" dedi.
    İmar Bankası'nda yaşanan yolsuzluğun her kademedeki sorumlularını bulmak için inceleme, soruşturma ve yargı sürecinin devam ettiğini kaydeden Babacan, İmar Bankası olayıyla ilgili olarak özel bir inceleme ve değerlendirme çalışmasının başlatılmasına karar verildiğini ifade etti.
    
    Sorunlar anlaşılacak
    Babacan, çalışma sonucunda aynı zamanda finansal piyasalara yönelik gözetim ve denetim çerçevesinin, bağımsız denetim sürecinin ve ilgili otoriteler arasındaki eşgdümün güçlendirilmesine yönelik önerilerin ortaya çıkacağını bildirdi. Babacan, açıklamasına şöyle devam etti: "Bu suretle gelecekte kamuya büyük yükler getirebilecek benzeri yolsuzlukların önlenmesi açısından da önemli veriler elde edilecektir. İnceleme ve değerlendirmeyi yapacak isimler kısa sürede belirlenecektir. Çalışmanın sonuçları da en kısa zamanda kamuoyuna açıklanacaktır."
    
***

Bu da hayali nema olayı

    AHMET ERHAN ÇELİK Ankara
    
    Hazine, çalışanları tasarrufa teşvik (zorunlu tasarruf) hesabının tasfiyesinde İmar Bankası'ndakine hayali bonolara benzer yolsuzluk izleri buldu. Bazı belediyelerde "hayali nema ödemeleri" tespit edildi.
    Hayali nema olayının çok sayıda belediyede yaşandığı, tespitlerin Devlet Bakanı Ali Babacan'a da verildiği kaydedildi. Bazı belediyelerin çalışanlardan trilyonlarca liralık zorunlu tasarruf kesintisi yaptığı halde bu paraları hesaba yatırmadığı, buna karşılık Hazine'den nema ödemesi aldığı belirlendi. Hazine yetkilileri, "Kesintileri hesaba yatırmadığı halde nema alan kuruluşların sayısı yüksek çıkarsa ikinci İmar olayıyla karşı karşıya olduğumuz söylenebilir" dediler. 


***

IMF'den Türkiye'ye üç muafiyet

    
    IMF, altıncı gözden geçirmenin tamamlanmasıyla 502 milyon dolarlık kredi dilimini serbest bıraktı. IMF'nin, Türkiye'nin talebi üzerine, Türkiye'yi zamanında karşılayamadığı üç kriterden muaf tuttuğu belirtildi.
    Muafiyetlerden ilki, eylülde gerçekleştirilmesi gereken, KİT'lerdeki atıl istihdamın azaltımına gidilmesine yönelik yapısal performans kriteri olarak belirtildi. İkinci kriter olarak, ekim sonuna kadar gerçekleştirilemeyen BDDK'nın etkinliğinin artırılması gösterildi. Ancak BDDK ile ilgili yasanın, bu ay kabul edildiği kaydedildi. Üçüncü kriter olarak da ekimde sağlanamayan kamu kesimi genel dengesine ait toplam faiz dışı fazla gösterildi.
    
***

İşadamlarına İtalya Cumhuriyet Nişanı

    AYTEN GÖRGÜN ÖZEL İstanbul
    
    Eczacıbaşı Holding Yönetim Kurulu Başkanı Bülent Eczacıbaşı, Sabancı Holding Lastik ve Takviye Malzemeleri Grup Başkanı Güler Sabancı ve İş Bankası Genel Müdürü Ersin Özince'ye, Türk - İtalyan ilişkilerinin gelişmesinde gösterdikleri katkılardan dolayı İtalya Cumhuriyeti Nişanı verildi. İtalya Büyükelçiliği'nin İstanbul'daki konutundaki törene İtalya'nın Ankara Büyükelçisi Vittorio Claudio Surdo da katıldı.


***

Lüks otoya yüksek vergi

    
Motorlu Taşıtlar Vergisi silindir hacmi ve yaşa göre hesaplanacak. Motor hacmi 3500 cc'nin üzerindeki lüks otomobillerin vergisi 9 milyara çıkıyor

        ANKARA Milliyet
    
    Maliye Bakanı Kemal Unakıtan'ın açıkladığı 2004 yılı vergilerine göre 4 - 6 yaş arasındaki motorlu taşıtlar vergisi (MTV) düşerken, Porsche - Ferrari gibi lüks otomobillerin vergisi dokuz kata varan oranlarda artıyor. Yaygın olarak kullanılan 1300 - 1600 cc motor hacmindeki araçların vergileri de yüzde 40 artışla 400 milyon liraya çıkıyor.
    Yeni MTV sisteminde ağırlık ölçütü devre dışı bırakılırken, vergi tutarları silindir hacmi ve yaşa göre belirleniyor. Araçların silindir hacimleri yedi ayrı kategoriye, yaş sınıfları ise 1 - 3, 4 - 6 şeklinde 3'er yıllık dönemlere ayrıldı. 3501 cc'nin üzerindeki üst limiti 9 milyar lira olarak belirlendi.
    
    Dokuz kat artış
    Maliye Bakanı Kemal Unakıtan 52 maddelik yeni vergi yasasını tanıttığı basın toplantısında yeni MTV sistemiyle ilgili tabloyu göstermekten özenle kaçındı. Unakıtan lüks otomobillerin MTV'sinin neden artırıldığını anlatırken, "Mesela Porsche 300 milyar lira. Ödenen vergi 900 milyon lira. Buna son veriyoruz. Şimdi o Porsche'nin vergisi 9 milyara çıkıyor" diye konuştu. Unakıtan, Porsche marka ve benzeri araçların vergisinde 9 katlık artışı "Ufak bir değişiklik oldu" şeklinde açıkladı.
    Unakıtan'ın örnek verdiği Porsche'de 3600 cc ve 3760 kilogram ağırlığında Carrera Coupe modelinde 1 - 3 yaştaki MTV 5 milyar 432 milyon, 4 - 6 yaşta 3.6 milyar, 7 - 11 yaşta 1.3 milyar, 12 - 15 yaşta ise 903 milyon lira düzeyinde.
    Şu anda 1801 kilogramın üzerinde 1601 cc ve üzerindeki otomobillerin vergileri de aynı düzeylerde bulunuyor. Unakıtan yeni MTV sisteminin Avrupa Birliği'ndeki uygulamalarla kurgulandığını anlatırken "daha adil ve basit bir vergileme" diye konuştu. Mevcut sistemde ağırlık esasına göre vergi alındığını belirten Unakıtan, arabanın kilosu ile değerinin ters orantılı olabildiğini, adil olmayan bir sistemden şimdi daha adil bir sisteme geçtiklerini vurguladı. Unakıtan motosikletlerin de 2005 yılından geçerli olmak üzere MTV kapsamına alındığını anlatırken ek motorlu taşıtlar vergisinin mahsup işleminin ocak ayında yapılacağını söyledi.
    Unakıtan, mahsup edilmeyen verginin, temmuz ayı beklenmeksizin ocak ayında araç sahiplerine iade edileceğini söyledi. Unakıtan, yıl sonuna kadar motorlu taşıt vergi dairelerinin, işlemlerin fazla oluşu nedeniyle cumartesi ve pazar günleri de açık olacağını vurgularken, "Paralarını yatırmaları için vatandaşlarımızı bekliyoruz" dedi.
    
    'Canınıza okurum'
    Unakıtan yeni vergi düzenlemeleri kapsamında enflasyon muhasebesi uygulamasının getirildiğini ve her şeyin masraf yazılmasına imkan tanındığını vurgularken, "Bundan sonra vergi kaçırmanın mazereti yok... Kaçıranın da canına okuyacağız. Ona göre" dedi.
    
***

Fransız Danone, yoluna Mis'le devam edecek

    
Sabancı'nın DanoneSA ortaklığının sona erdiğini açıklamasından bir gün sonra Fransız Danone, Nestle'nin Mis ve Gülüm markalarını aldığını bildirdi

        EKONOMİ SERVİSİ
    
    Sabancı ortaklığına son veren Fransız Danone, gruptaki hisselerinin tamamını aldıktan sonra şimdi de Nestle'nin Türkiye'deki süt ve sütlü ürünler bölümünü satın aldı. DanoneSA markası ile 1997'den bu yana Sabancı Grubu ile yüzde 50 - 50 ortak çalışan Danone, bundan sonra Nestle'den aldığı Mis ve Gülüm markalarıyla yoluna devam edeceği bu alanda cirosunu ikiye katlamayı hedefliyor. Şirket, bundan sonra Danone, Danette, Tikveşli, Birtat, Petit Danone ve Dany markaları ile faaliyetlerini sürdürecek.
    Danone Tikveşli Genel Müdürü Serpil Timuray neden Nestle'nin süt ve sütlü ürünler bölümünü satın aldıkları sorusu üzerine cironun büyük bir payını bu ürünlerin oluşturduğunu belirterek, "Bu bizim için stratejik bir işkolu" dedi. Timuray, gıdada Piyale markası ile büyüyecek olan Sabancı ile de aynı pazarı paylaşmanın pazarı büyüteceğini kaydetti.
    
    Marka Danone olacak
    Timuray, Nestle ile görüşmelere Sabancı ortaklığı sırasında başladıklarını bildirdi. Nestle'nin süt ve sütlü ürünler bölümünü ne kadara aldıklarını açıklamayan Timuray, satın almanın Rekabet Kurumu'na tabi olduğunu bu nedenle rakam vermekten çekindiklerini dile getirdi. Timuray, Nestle markalı süt ve süt ürünlerinin bir süre sonra Danone markası altına entegre etmeyi planladıklarını ifade etti. Nestle'nin sahip olduğu Nesquick ve diğer çocuk ürünleri ise anlaşma dışında tutulacak.
    
    
Personeliyle devraldı
    1 Mart 1997'de Hacı Ömer Sabancı Holding ile yüzde 50 - 50 ortaklık yaparak Türk pazarına giren Fransız Danone'nin, DanoneSA'nın bütün taşınır ve taşınmaz mallarını, tesislerini, personel ve yönetim kadrosunu devraldığı, yönetimde de değişiklik yapılmadığını bildirildi. Bu arada Danone şişelenmiş su pazarındaki faaliyetlerini Danone Hayat ve İçecek Gıda Sanayi ve Ticaret adı altında Hayat, Akmina, Evian, Flora ve Şaşal markaları ile devam ettirecek. 
    
    
Nestle hedef büyüttü
    Nestle'den yapılan açıklamada da "Satış, çikolata, mutfak ürünleri, bebek mamaları kahvaltılık, gevrekler, kahve, su gibi potansiyeli yüksek kategorilerde büyüme stratejimize uygun bir karar olarak alınmıştır" denildi. Nestle hedefinin 160 milyon dolarlık iş hacmini beş yılda 500 milyon dolara çıkarmak olduğunu açıkladı. Nestle Türkiye Kurumsal İlişkiler Direktörü Ahter Kutadgu, Gönen fabrikası ve Mis markasının Danone'ye devredileceğini bildirildi. 
    
***

'Çocuklarınızın gece kulübü hesabı bile değil'

    
Başbakan Erdoğan, asgari ücrette yüksek artışa karşı çıkan iş dünyasına önce çattı, sonra 'Yüzde 20'yi hesaplayın, gerisini devlete bırakın' dedi

        ELÇİN ERGÜN Konya
    
    Başbakan Tayyip Erdoğan, asgari ücretin artırılması çalışmalarına karşı çıkan iş çevrelerine sert yanıt verdi. Erdoğan, "İşadamları gücenmesin ama bu ücret bir çoğunun evladının İstanbul'daki gece kulüplerinde ödediği hesap bile değil. Bu ücretle bir ailenin geçinmesi imkânsız" dedi.
    Konya Organize Sanayi bölgesi "doğalgaza geçiş projesinin" açılış töreninde konuşan Erdoğan, net asgari ücretin 350 milyona çıkarılması yönünde bir talimat vermediğini belirterek, "Başımı iki elimin arasına alıyorum, 227 milyonla vatandaşın geçinmesinin mümkün olmadığını görüyorum" diye konuştu.
    İşadamlarının devletten bir adım atmasını beklediğini vurgulayan Erdoğan, hükümetin vergi ve SSK priminden tasarruf edeceğini, işverenin de asgari ücret konusunda bir adım atması gerektiğini vurguladı. 
    
    TOBB, 'Tamam' dedi
    Erdoğan, işadamlarına, asgari ücret konusunda, "Bu yılın enflasyon oranı olan yüzde 20'yi hesaplayın gerisini devlete bırakın" önerisini getirdi. Erdoğan, törende bulunan TOBB Başkanı Rıfat Hisarcıkoğlu'na "Ne diyorsunuz?" diye sordu. Hisarcıklıoğlu'ndan "Tamam" yanıtını alan Erdoğan "İtirazınız yoksa mesele çözülmüştür" dedi.
    Asgari ücret konusunda iş çevrelerinden gelen eleştirilere Erdoğan şöyle yanıt verdi: 
    "İşadamları asgari ücret konusunda hükümeti topa tuttu. Bizim amacımız işçi ve işveren arasında uzlaşmayı sağlamak. Yarın bizi defnecekleri yer 2 metreküp toprak. Rekabet gücünün azalacağını söylüyorlar, kimse vergi kaçırmaz, kayıt dışı işçi çalıştırmazsa bak nasıl sıçrıyoruz. İşçi ücretleri konusunda Çin'i örnek gösteriyorlar. Bana Çin'i değil batıyı örnek göster. Asgari ücret konusunda farklı sesler gelecektir ancak son kararı biz vereceğiz. İşadamları gücenmesin ama bu ücret bir çoğunun evladının İstanbul'daki gece kulüplerinde ödediği hesap bile değil. Bu ücretle bir ailenin geçinmesi mümkün değil." 
    
    Emekliye zam müjdesi
    Erdoğan Karaman'da katıldığı açılışlarda yaptığı konuşmada da Bağ - Kur emekli maaşlarına yılbaşından itibaren zam yapmak için çalışmalarının sürdüğünü söyledi.
    
    
'Asgari ücret vergi dışı kalamaz'
    Maliye Bakanı Kemal Unakıtan yeni vergi paketini tanıttığı toplantıda bir soru üzerine asgari ücretin vergi dışı bırakılmasının şu anda söz konusu olmadığını belirterek, "Ancak her yıl vergi dilimleri düşüyor. Dolayısıyla asgari ücretten alınan vergi de düşüyor. Zaten politikamız da verginin yıldan yıla azalması... İnşallah bizim iktidarımız döneminde asgari ücretten vergi alınmadığını göreceğiz" dedi.
    
***

'Karaparayı aklatmayız'

    
AKP milletvekilleri, 22 bin İmarzedenin bonolarının ödenmemesi kararını savunarak, '70 milyon insan karaparayı niçin ödesin' dedi

        ABDULLAH KARAKUŞ Ankara
    
    AKP'li milletvekilleri, 22 bin İmarzedeye Hazine bonolarının ödenmemesine yönelik kararı, "Karapara aklattırmayız. 70 milyon karaparayı niçin ödesin? Her dolandırılanın parasını devlet ödemez. Sahtekârlık kokusu olursa vatandaş da cezalandırılır" sözleriyle savundular. AKP milletvekillerinin görüşleri şöyle:
    Melik Özmen (Ağrı): Bonoları 70 milyon insana ödetmenin manası yok. Buna göz yumanlar SPK ve İMKB. 22 bin kişi gitsin SPK ve İMKB'den haklarını sorsunlar. İmar Bankası gazetelerde boy boy ilanlar verdi. SPK'lı başkan ve yetkililer Merih'de mi yaşıyor, haberleri yok. 
    
    'Bu nasıl saçmalık?'
    Bono satılıyor. Satılanları da İMKB tescil ediyor. Böyle saçmalık olur mu? 3-5 bürokrat görevini yapmıyor diye niye 70 milyon faiziyle beraber 1.1 katrilyon ödesin. Örneğin, 19 yaşında bir çocuğun 7.5 trilyon mevduatı varmış. Bu kişi bu parayı nereden buldu? Karapara aklanıyordur. Karaparayı ödetmeyiz, ödenmez.
    İbrahim Hakkı Aşkar (Afyon): Mevduatın garantisi verildiği için ödeniyor. Devletin bono satışına ilişkin önceden verilmiş garantisi söz konusu değil. İnsanlar dolandırılmıştır. Rakam 850 trilyon. Bunu ödemek, bundan sonraki her dolandırıcılık olayından sonra da ödemek anlamına gelir. 
    Mehmet Kurt (Samsun): Off-shore hesapları ödenmemeli. Kıbrıs'taki off-shore hesaplarıyla ilgili danışıklı dövüş, sahtekârlık kokusu var.
    Bu arada CHP Grup Başkanvekili Haluk Koç, İmar Bankası'ndan bono alanlara ödeme yapılmamasını eleştirdi. Vatandaşların, "intihar" edeceklerini bildiren fakslarından örnekler veren Koç, gerekçeler oluştuktan sonra Anayasa Mahkemesi'ne başvuracaklarını bildirdi.
    
***

'Yeni Ajda ben olacağım'

    
Üç yıl önce Ajda Pekkan'ın kendisine yüz vermediğini söyleyen Banu Zorlu, "Ama benim hedefim değişmiş değil" diyor...

        YAŞAR ÇAKMAK
    
    Birleşik Arap Emirlikleri'nde büyük ilgi gören "Şikibom" albümünden sonra transfer olduğu DMC'den çıkacak albümünün çalışmalarını sürdüren Banu Zorlu'nun hedefi, Türkiye'nin yeni Ajda Pekkan'ı olmak. 
    Üç yıl önce "Şöhret Sandalı" adlı filmde birlikte kamera karşısına geçtiği Ajda Pekkan'a bu hayalini anlattığını söyleyen Zorlu, o zaman Pekkan'ın kendisine yüz vermediğini söyledi. 
    
    'Destek beklerdim'
    Ajda'nın sert tavrına rağmen, hedefinde bir değişiklik olmadığını vurgulayan Banu Zorlu, şöyle konuştu: "Sesimi dinledi. Sonra da 'Kimse Ajda Pekkan gibi olamaz' deyip bana sırtını döndü. Ona göre, 40 fırın ekmek yesem Ajda olamayacakmışım. Oysa onun gibi süperstar olmuş birinden, izinden yürümek isteyen gençlere köstek değil, destek bekliyordum. Beni hayal kırıklığına uğrattı."
    
***

'Lale Devri' resimleri yıllar sonra eve döndü

    
Lale Devri'nin en önemli tanıklarından Hollandalı ressam Jean Baptiste Vanmour'un eserleri, 300 yıl sonra, 'doğduğu topraklara' misafir geldi...

        Şükran Pakkan
    
    Patrona Halil İsyanı ile Padişah III. Ahmet, Damat İbrahim Paşa ve şehzadelerinin saray yaşamlarını konu alan eserleriyle tanınan Hollandalı ressam Jean Baptiste Vanmour'un tabloları, yaklaşık 300 yıl sonra İstanbul'a getiriliyor. 'Boğaziçi ressamları' adıyla anılan Avrupa ressamlarının en ünlülerinden olan Vanmour'un 50 eseri, Topkapı Sarayı'nda dört ay sergilenecek. İstanbul'u ve saray hayatını gerçekçi üslubuyla resmettiği eserleriyle tanınan Vanmour, tablolarıyla Batı dünyasına Osmanlı'yı anlattı. 
    İstanbul'da 30 yıldan fazla kalan, gerçekçi betimlemeleriyle 'Vanmour ekolü'nü yaratan ressamın en ünlü tabloları arasında III. Ahmet'in tahttan indirilmesiyle sonuçlanan Patrona Halil İsyanı'nı anlattığı resim geliyor. 
    
    İki yıldır bakımdalar
    Tabloların önemli bir bölümü, saray kadınları ile sarayda elçi kabul törenleri ve şehzade düğünleri gibi olayları resmediyor.
    Çoğu Amsterdam Rijksmuseum'da bulunan tabloların Türkiye'ye sergi için getirilmesi gündeme gelince, Koçbank tarafından iki yıllık bakım gördü. Tablolar, boya yüzeylerinde oluşmuş yaklaşık 300 yıllık patinajın en ileri yöntemlerle temizlenmesiyle yenilendi. Sergiyi, Koçbank'ın desteğiyle bugünden itibaren 15 Nisan 2004'e kadar Topkapı Sarayı Müzesi Hazine Koğuşu'nda görmek mümkün.
    
    
Vanmour kimdir?
    Jean Baptiste Vanmour, 9 Ocak 1671'de İspanya Hollanda'sının Valer kentinde doğdu. Jaques Albert Gerin'de sanat okudu. Okuldan sonra dönemin bürokratlarından Marki De Ferriol'un himayesinde ressam olarak çalışmaya başladı. Ferriol, 1699'da İstanbul'a büyükelçi olarak atanınca, yanında Vanmour'u da getirdi. Yaşamı hakkında oldukça az bilgiye sahip olunan ressam, bir atölye de kurduğu İstanbul'da 1732'de öldü.
    
***

Yıldızlar sınıfı 2. kez toplandı

    
Türkiye Eğitim Gönüllüleri Vakfı tarafından düzenlenen ve Kanal D'den canlı yayımlanan "Yıldızlar Sınıfı Yıl Sonu Gösterisi 2003"te, sanatçı, işadamı ve sporcular eğitime destek amacıyla bir araya geldi

        Deniz Altuntaş
    
    Türkiye Eğitim Gönüllüleri Vakfı (TEGV), eğitime olan duyarlılığı artırmak ve vakfın faaliyetlerini kamuoyuyla paylaşmak amacıyla ilkini geçen yıl düzenlediği "Yıldızlar Sınıfı Yıl Sonu Gösterisi"nin ikincisini önceki gece Mydonose Showland'de gerçekleştirdi. Fiyatları 15 - 25 milyon lira olan gecenin biletlerinden 1500 adet satıldığı belirtildi.
    Kanal D'den canlı yayımlanan "Yıldızlar Sınıfı Yıl Sonu Gösterisi 2003"ü Berna Laçin ile Cüneyt Özdemir sundu. Gecenin konukları arasında yer alan Mehmet Özdilek, İbrahim Kutluay, Tuncay Şanlı, Bülent Eczacıbaşı, Cem Boyner, Güler Sabancı, Oya Başar ve Levent Kırca'nın eğitimle ilgili mesajları sahneye kurulan barkovizyondan yayımlandı. Fenerbahçe Başkanı Aziz Yıldırım ile Beşiktaş Başkanı Serdar Bilgili de, camia olarak vakfın yanında olduklarını söyledi.
    
    Sana "Atom Karınca" derler
    Sahneye çıkan Hülya Avşar, Seda Sayan, Zara, Nükhet Duru, Özcan Deniz, MFÖ ve Levent Yüksel birer şarkı seslendirdi. İzleyenlerin çocukluk günlerinin heyacanını yaşadığı geceye Cem Yılmaz esprileriyle, Hürrem Sultan da danslarıyla renk kattı. Cem Yılmaz, stand - up gösterisi için ABD'ye gittiğinde tanıştığı Türk genciyle ilgili şu anısını anlattı:
    "Gösteri için New York'a gitmiştim. Atom mühendisi bir Türk genciyle tanıştım. Çocuk ABD'de atom mühendisi olmuş ama Türkiye'ye dönmek istiyor. 'Niye döneceksin Türkiye'ye? Gelip burada en fazla bir çay ocağı açarsın. Sana 'Atom Karınca' diye bir güzel de lakap takarlar' dedim."
        Kanal D, naklen yayın sırasında elde ettiği reklam gelirini vakfa bağışlarken, Eğitim Gönüllüleri'nin sürekli düzenlediği SMS kampanyası bu gece de devam etti. Aria, Aycell ve Turkcell faturalı hat sahipleri, kısa mesaj göndererek Eğitim Gönüllüleri'ne 10'ar milyon lira bağışta bulundu. TEGV yetkilileri, kanatları altına aldıkları çocukların eğitim kalitesini yükseltmek ve daha çok çocuğa ulaşmak amacıyla düzenledikleri "Yıldızlar Sınıfı Yıl Sonu Gösterisi 2003"ten elde edilecek gelirin birkaç güne kadar belli olacağını söyledi.
    Yıldızlar Sınıfı Yıl Sonu Gösterisi'ni izlemeye gelenler arasında Sema Doğan, Arzuhan - Mehmet Ali Yalçındağ, Vuslat Doğan - Ali Sabancı, Oya - Bülent Eczacıbaşı, Semahat Arsel, Ahmet Piriştina, Hande - Ömer Balıbey, Ahmet Bahadırlı, Ayşe - Ergün Gürsoy, Aziz Yıldırım, Abbas Güçlü, Sevim Emre - Orhan Gencebay, Alinur Velidedeoğlu, Selma Bezmen ve Cansu Dere gibi isimler de vardı.
    
    Yine okul yaptıracak
    Daha önce babası Celal Avşar adına okul yaptıran Hülya Avşar, Cüneyt Özdemir'in sorusu üzerine yine bir bağış okulu yaptırmak istediğini açıkladı. Avşar, "Son bir aydır Milli Eğitim Bakanı ile sık sık konuşuyoruz. Onlardan haber bekliyorum" dedi.
    
***

'Mavi Gözlü Dev' bize sinemadan bakacak

    
Nâzım Hikmet'in son 18 yılını sinemaya aktaracak filmde, şairi Yetkin Dikinciler, eşlerini ise Başak Köklükaya ile Pelin Batu canlandıracak

        Bayram Kaygusuz
    
    Nâzım Hikmet'in yaşamı beyazperdeye aktarılacak. Yapımcılığını Biket İlhan'ın, yönetmenliğini eşi Metin Belgin'in üstleneceği 'Mavi Gözlü Dev'de, Hikmet'i tiyatro oyuncusu Yetkin Dikinciler canlandıracak. Filmde Hikmet'in ilk eşi 'Piraye' Başak Köklükaya, ikinci eşi 'Münevver de Pelin Batu olacak.
    
    Romantik komünist
    Metin Belgin, şubatta İstanbul, Bursa ve Ankara'da çekmeyi planladıkları film için Kültür ve Turizm Bakanlığı'ndan 35 milyar lira maddi destek aldıklarını belirtti. Filmde Nâzım Hikmet'in yaşamının son 18 yılını mercek altına alacaklarını ifade eden Belgin, "Karanlık bir dönem içinde Nâzım Hikmet'i, komünist, hümanist ve romantik bir aydın olarak sembol yanıyla ele alacağız" diye konuştu.
    
    'Çok heyecanlı'
    Nâzım Hikmet'in eşlerinden birini oynayacağı için çok heyecanlı olduğunu ifade eden Pelin Batu, rolüne araştırma yaparak hazırlanacağını söyledi. Oyunculuğun yanı sıra şiir yazdığından bu filmin kendisi için ayrı bir önem taşıdığını belirten Batu, şunları söyledi: 
    "Nâzım Hikmet'i çok severim. Bu proje benim hem sinema, hem de şiir yönümü birleştirdiği için bana ayrı bir heyecan veriyor. Çekimler öncesi Nâzım Hikmet ve eşlerinin yaşamöyküsüyle ilgili her şeyi öğreneceğim." 
    
***

Bayhan 'koruma altına' alındı!

    
Finale yaklaştıkça bütün Türkiye'yi ekran başına kilitleyen Popstar'ın favorilerinden Bayhan, diğer finalistlerle aynı otelde kalmıyor. Neden mi?

        ALİ'CE / Ali Eyüboğlu
    
    Türkiye Popstar, jürisi ve finalistleriyle başlı başına bir olay haline geldi. 43 ülkeden sonra Türkiye'ye "merhaba" diyen yarışmayla başlayan tartışmalar da bitmek bilmiyor.
    Yarışmanın favorilerinden Bayhan Gürhan'ın 17 yaşındayken amcasının oğlunu bıçaklayarak öldürdüğü, iki yıl yattığı cezaevinde de birini bıçakladığı, yargılandığı iki davanın affa uğradığı ortaya çıkınca, Popstar'da tansiyon iyice yükseldi.
    Kabarık suç dosyası ortaya çıkan Bayhan'ın "Popstar"dan diskalifiye edilmesi gerektiğini savunanlar olduğu kadar, "Yargılandı, cezasını çekti. Yarışmaya devam etmeli" diyenler de var...
    
    Seki: "Sözleşmem var"
    "Popstar"ın tek kadın jüri üyesi Deniz Seki, "Bayhan bu yarışmadan gitmeli" diyenlerin safında yer aldı. Ancak bir gece sonra "Popstar" seyircileri açık arayla Bayhan'ı birinci seçince Deniz Seki 'gitti'.
    Ortaya koyduğu bu tepki nedeniyle Başbakan Recep Tayyip Erdoğan'dan bile tebrik mesajı alan Seki'nin canlı yayında ayrıldığı jürideki görevine dönüp - dönmeyeceği ise merak konusu. Seki, bu konudaki sorulara, "Sözümün arkasındayım ama Med Yapım'la sözleşmem var, zor durumdayım" diye yanıt verdi.
    
    "Sözleşme yok"
    Med Yapım'ın ortağı Fatih Aksoy ise Popstar'ın jüri üyeleriyle sözleşmeleri olmadığını söylerken şöyle konuştu: "Yazılı bir sözleşmemiz yok. Bizde sözleşmeler söz ve tokalaşmayla olur. Bugüne kadar böyle yaptık, bundan sonra da böyle olacak. Deniz Seki'yle sözlü bir anlaşmamız var. O da programın sonuna kadar bizimle birlikte olmasını gerektiriyor."
    
    Kavgacı Aydan
    Popstar adayları, yarışmanın başladığı günden bu yana İçerenköy'deki Green Park Otel'de kalıyor. Ancak ortaya çıktı ki; yarışmacılardan ikisi başka yerde konaklıyordu. Onlardan biri Aydan Kaya'ydı. Önce otelin yemeklerini beğenmediği için restoranda olay çıkaran, ardından da yarışmanın diğer kadın adaylarıyla kavga edip otelden ayrılan Aydan Kaya'yı cumartesi akşamı da seyirciler yarışmadan gönderdi.
    
    Şişlerler korkusu
    Popstar adaylarıyla aynı otelde kalmayan diğer aday ise Bayhan Gürhan.
    Yarışmayı organize eden Med Yapım, birilerinin de Bayhan'ı 'şişleyeceği' söylentilerinin ortaya atılmasından sonra iki koruma tahsis edip onu başka bir otele nakletti. Med Yapım'ın ortağı Fatih Aksoy bu konuda da şunları söyledi: "Yarışmacıların otelde konaklamak gibi bir zorunluluğu yok ama çalışmalara katılmak mecburiyetindeler. Aydan olayının detayını bilmiyorum. Ama Bayhan'ı güvenlik gerekçesiyle başka yere aldık..."
    
    Borç kurşunu
    Deniz Seki'nin canlı yayını terk ettiği gece, "Popstar" jüri üyesi Ahmet San'ın cipi kurşunlandı. Ahmet San, kurşunlamanın ardından yaptığı açıklamada, "Bu olayın Popstar'la bir ilgisinin olduğunu düşünmüyorum" dedi. Kulislerde konuşulanlar da, kurşunlamanın "Popstar"la değil, borç - alacak ilişkisiyle ilgili olduğu yönünde.
    
***

'Lisede tam bir inektim'

        ABDULLAH MALKOÇ
    
    Kanal D'nin sevilen dizisi 'Lise Defteri'nde, 'Nil'i oynayan Ece Erken, lisede tam bir inek olduğunu söyledi. Beşiktaş Atatürk Anadolu Lisesi'nden 1996'da 3.50 diploma notuyla mezun olan Erken, "En sevdiğim dersler Edebiyat ve Tarih idi. Çünkü ezberim çok iyiydi" dedi. Dizide, iki erkek arasında kalan 'Nil'i canlandıran Erken, gerçek lise hayatında ise 'inek' olduğundan dolayı hiç sevgilisinin olmadığını söyledi. Erken, "Lisede gözlük takıyordum. Tam bir inek görünüşüm vardı" diye konuştu. 

***

Asuman'a yine 'menajer' sevgili

        DENİZ ALTUNTAŞ
    
    Mehmet Ali Erbil'in eski menajeri Stelyo Pipis'le bir süre aşk yaşayan Asuman Krause, şimdi de menajer Eyüp Kanat'la birlikte. Geçtiğimiz gece Hakan Altun'un sahneye çıktığı Palet 3'te başbaşa eğlenen sevgililer, şarkılara birbirlerinin gözlerine bakarak eşlik etti. Bir ara pistte dans da eden çift, eğlencenin ardından Etiler'deki bir eve gitti. 


***

Emrah bıçak altına yattı...

    
'Kınalı Kar' çekimlerinde fenalaşan Emrah, hemen İstanbul'a getirilip ameliyata alındı. Apandisitinin patlamasına ramak kalmıştı

        İLKNUR GÜLMEZ
    
    Kanal D'nin reyting rekortmeni dizisi "Kınalı Kar"ın başrol oyuncusu Emrah, apandisit ameliyatı oldu. Emrah, "Ali Öğretmen"i oynadığı dizinin Bursa'daki çekimlerinde rahatsızlanınca, hastaneye kaldırıldı. 
    
    1.5 saat sürdü
    Bursa'daki hastanede yapılan tahlillerde Emrah'ın kanındaki lokosit oranı yüksek çıkınca, arkadaşları oyuncuyu hemen İstanbul'a getirdi. Emrah, Levent'teki Baykent Tıp Merkezi'nde yapılan tetkikler sonunda apandisit ameliyatına alındı. Emrah'ın 1.5 saat süren apandisit ameliyatını gerçekleştiren Prof. Dr. Adil Baykan, operasyondan sonra yaptığı açıklamada şunları söyledi: 
    "Akut apandisiti bayağı ilerlemişti. İltihap almış ve patlamaya ramak kalmıştı. Başarılı bir ameliyat oldu. Sağlık durumu gayet iyi. Yaklaşık bir hafta sonra çalışmalarına kaldığı yerden devam edebilir." 
    
    Hastaneye koştular
    Levent'teki Baykent Tıp Merkezi'nden bugün taburcu olması beklenen Emrah'ı, annesi Ayten Erdoğan ve ağabeyi Remzi İpek, yapımcısı Osman Yağmurdereli ve rol arkadaşı Mahir İpek yalnız bırakmadı. 


***

Sihirli Annem herkesi büyüledi

        
    KANAL D'nin, pazar akşamları büyük küçük herkesin büyük beğeniyle izlediği reyting rekortmeni dizisi, "Sihirli Annem" bu hafta da milyonları ekran başına toplayarak birinci oldu. Başrollerini İnci Türkay, Nevra Serezli ve Şahap Sayılgan'ın paylaştığı dizi "Tüm Kişiler"de yüzde 9.2 reyting ve yüzde 20.7 izlenme payı, AB Grubu'nda da yüzde 8.8 reyting ve yüzde 22.5 izlenme payı ile günün en çok izlenen programı oldu.
    
***

İstanbul-Milano eğlence hattı

    
Venedik'in yakın çevresi Lido, Murano, Burano, starların lokantası A Santa Lucia, Caffe Emporio Armani, 120 milyarlık palto, Çin yemeklerinde lider Dragon, Popstar Yarışması ve...

    
        
    Efendim, İtalya gezimin sonuna geldik. Sıkılmadığınızı umarım. Hemen belirteyim; dört yıldızlı oteller, ulaşım, transferler, gittiğimiz şehirlerdeki gezilerimiz, Milano-Floransa-Venedik'e otobüs yolculuğumuz dahil İtalya turumuz kişi başı 650 milyona maloldu. Üstelik her şey kusursuzdu. Tabii bunda Yeşil Elma'nın payı büyük. Bunu neden yazdığıma gelince: Kardeşlerim bayramda dört günlüğüne Antalya'da beş yıldızlı bir otele gitmeye karar verdiler. Araştırayım dedim, kişi başı 750 milyondan başlayan ve 1 milyar 200 milyona çıkan rakamlar verildi bana. Ben de kardeşlerimin aklını çeldim, Paris'e gitmelerini önerdim. Ülkemizde bize öyle büyük kazıklar atıyorlar ki. Hesap ortada. Elin gavuru gelip 500 milyon liraya bir hafta yan gelip yatıyor, yiyip içiyor, odalara bile s...yor, bize gelince vay anam vay! Evet, ben acayip milliyetçiyimdir ama iç turizmde bize reva görülen muamele de sinirimi bozuyor. Efendim, gelelim Venedik'teki son günümüze. Uyanık Barbaros üç kişi için 36 milyon lira verip deniz taksilerine üç gün ve 24 saat geçerli bilet aldı. Biz de Venedik'in altını üstüne getirmekte tereddüt etmedik. Bence siz de öyle yapın. Çünkü özellikle Lido ve Burano, Venedik'ten daha güzel. Üstelik Venedik'in çevresinde yer alan bu yerlere gitmek en fazla bir saatinizi alıyor. Ulaşım da çok kolay. Venedik'teki San Marco Meydanı'nın sahilinden kalkan deniz dolmuşlarına bindik. İlk durağımız 1300 yılından beri önemli bir cam üretim merkezi olan Murano oldu. Ana caddesinde bir kanal ve kanalın iki yakasında sıralanmış Rönesans evlerinin bulunduğu Lagona'da bulunan küçük bir ada köyü Murano. İşlenmiş cam eşyalardan oluşan eşsiz bir koleksiyonun yer aldığı müze burada. Zaten cam sektöründe Murano markayı bilmeyen yok. Orada irili-ufaklı dükkanlarda camın nasıl işlendiğini de görüyorsunuz. Camdan at ve kedi biblolarının yapılışını izledim, çok hoş. Sakın pazarlık yapmadan alışveriş yapmayın. Bu kez Barbaros ile birlikte kazıklandık çünkü. Öğle yemeğini minik ama çok şık bir restoranda, Trattoria Al Fırat'ta yedik. İliklerimize kadar ısıtan güneşin altında. Deniz mahsulleri, domates soslu ve sebzeli makarna söyleyip paylaştık. Harikaydı. Bir şişe şarap dahil toplam 50 milyon lira ödedik. Aşırı kalabalık yok, otel çok az. Murano'dan tekrar Venedik'e dönüp S duraktaki 61 numaralı hattan Büyük Kanal'ı gezerek Lido'ya geçtik. Lido, tam anlamıyla yaşanacak bir yer. Bir daha Venedik'e gidersem Lido'da kalırım. Hotel Du Pain'in arazisi Lido'yu bir baştan, diğer uca kadar kapsıyor. Modern. İçinde deniz kortları, golf kulübü filan var. Otelin sadece plajı 12 kilometre. Ama beni cezbeden, bir saray görünümünde olan ve içi tamamen klasik döşenmiş Gran Viale S. M. Elisabetta 28'de yer alan Hungaria Palace Hotel oldu. İki kişi 160, bir kişi sabah kahvaltısı dahil 140 milyon lira. Hemen yakınında bulunan Hotel Reiter de öyle. Lido hayli büyük, şık ve eğlenceli bir yer. Zaten Avrupalı zenginler Adriyatik kıyısında bulunan bu büyüleyici tatil yerinin müptelasıymış. Burada kumar turizmi de gelişmiş. Ağustos ve eylül aylarında da uluslararası film festivali olduğu için otellerde yer bulmak olanaksızmış. Finali, farklı renklerle boyanmış evleri, sokaklarda dantel ören kadınlarıyla ünlenen Burano'da yaptık. Çok şirin, balıkçılıkla geçinen bir ada köyü. Minik bir restoranda, bu kez abartmadan karnımızı doyurduk. Öğle yemeğini sıkı yediğimiz için karışık bir salata ve birer parça balıkla geçiştirdik. Şarap bile içmedik. Toplam 55 milyon lira ödedik.
    
***

Türkiye'nin en popüleri kim?

    
Videoklip gibi bir haftaydı; bol gala, açılış, kutlama; her birinden kısa kısa... Kanal D'nin 10. yıl kutlamasında görüldü ki, popstar adayı Bayhan 'en popüler'... Karşı Pencere filminin galasındaki o dekor da neydi?.. Beşiktaş sergisinden ilginç notlar... Erkan Mumcu'ya 'Neyse ki çok yakışıklı?' diyen kadın kim?

        KAYNAMA NOKTASI / AHMET SALİH
    
    Bazı haftalar böyle oluyor. Akşamları eve yolum düşmüyor bir türlü. Ya bir gala ya da bir kutlama, bir davete icabet etmek veya bir promosyon kampanyasına maruz kalmak: Hafta içlerinin suçlu ve aceleci sosyal ortamlarında buluyorum kendimi.
    Geçen hafta da böyle geçti. İş günlerinin yorgunluğundan kaynaklanan, üzerimdeki tuhaf esriklik, gündelik, egoist zaferlerimin baş dönmesi, bir gazeteci olarak ilgi alanlarımın ve dolayısıyla katıldığım etkinliklerin çeşitliliği ile birleşince, sanki bir videoklipte oynamışım gibi geliyor son 6 güne baktığımda.
    Zaten modern dünyanın bakışı tam da gazetecinin gözüne yakışmıyor mu? Her şeyin içinden, yanından delinmez bir muafiyetle, bağışıklıkla geçen, her şeyden haberdar ama sadece bir izleyicinin, toplumsal iş bölümündeki yeri nedeniyle müdahale etme olanağı olmayan bir avarenin gezici gözü. Gündelik, toplumsal video kliplerin buğulu vizörü.
    
    Kimin zevki?
    Pazartesi akşamı Ferzan Özpetek'in "Karşı Pencere" filminin Emek Sineması'ndaki galasına gittim. İyi, hoş da, İstanbul'da sinemanın ta kendisi olan Emek'e giden o sokağı, o demokratik, herkese açık yolu kırmızı halıyla döşemek, hadi halıyla döşediniz, o içinden geçtiğimiz hortumsu kırmızı çadırı oraya kurmak kimin marifeti, hangi halkla ilişkilercinin halkla ilişki korkusuydu?
    Hürriyet gazetesinin Keyif ekinin bu mekân düzenlemesi, içinden geçtiğimiz bu kırmızı tüp, sponsorluk kurumunun, sanata neler yapabileceğinin bir göstergesiydi sanki.
    Salı akşamı Kanal D'nin 10'uncu yıl kutlamasındaydım ki oradan da dağarcığımıza kattığımız en önemli tespit, şu sıralar popstar Bayhan'ın Türkiye'deki herkesten daha popüler, daha cazip olduğuydu.
    Çarşamba akşamı Perihan Mağden, Elif Yıldız ve Ahmet Ilgaz ile Ece Bar'da buluştuk. 80'li yılların yükselen değeri Akrep Nalan şarkılarını söyler, barın etrafına dizilmiş silüetler şarkılara eşlik ederken, bir zamanlar "entel bar" diye bir kavram olduğunu hatırladım ve 12 Eylül karanlığını, kasvetini en iyi anlatan şeyin bu "entel barlar"da çekilen çok sayıdaki Yeşilçam filmi olduğunu düşündüm. Ama neyse ki camın ardında Boğaz'ın akıntısı sürüyordu. Ve Ece kendini bozmadan yeniliyordu.
    
***

George Clooney CIA ajanı oluyor

        
    GEORGE Clooney, yeni filminde Suriye'de görev yapan eski CIA ajanı Robert Bauer'i canlandıracak. Internetteki "imdb" sitesinin haberine göre, Clooney, Bauer'in "See No Evil: The True Story of a Foot Soldier in the CIA's War on Terror" adlı otobiyografisinden beyazperdeye aktarılacak filmde başrolü üstlenecek. Filmin yapımcılığını George Clooney ile Steven Soderbergh'in ortak olduğu Section 8 adlı yapım şirketi üstlenecek. 


***

Nefes darlığı hastalık habercisi...

    
Sık karşılaşılan nefes darlığı, tıbbi bir değerlendirmeyi gerektirirken; aynı zamanda akciğer kanseri, astım ve kalp yetmezliği gibi hastalıkların habercisi olabiliyor

        Abant İzzet Baysal Üniversitesi (AİBÜ) Tıp Fakültesi Dekanı Prof. Dr. Cihangir Uyan, nefes darlığının yoğun egzersiz, ağır aktiviteler, yükseklik, sıcak-soğuk hava gibi nedenlerle ortaya çıkabileceğini anlatarak, ''Çevresel şartların dışında nefes darlığı, çoğunlukla tıbbi bir bozukluğa işaret eder. Hava açlığı, nefes alma zorluğu olarak bilinen nefes darlığı, birçok tıbbi bozukluğun varlığını haber veriyor olabilir'' dedi.
    
    VÜCUDUN ALARMI, NEFES DARLIĞI
    Nefes darlığının vücutta değişik organ sistemlerinde meydana gelen birçok bozukluk tarafından oluştuğunu belirten Prof. Dr. Uyan, ''İnsanların sık karşılaştığı fakat önemsemediği bu durum, genellikle vücudun alarmıdır. Nefes darlığının altında yatan sebepler ise; bronşit, tüberküloz, astım, kronik tıkayıcı akciğer hastalığı (KOAH), akciğer kanseri ve diğer tümörler, akciğer dolaşımında pıhtı (pulmoner emboli), akciğer zarı hastalıkları, diyafram ve göğüs duvarı hastalıkları olabilir. Önemsenmeyen nefes darlığının altında, hayati tehlike arz edebilecek hastalıklar yattığı ihtimalinin gözardı edilmemesi gerekir'' diye konuştu.
    Nefes darlığının kalp yetmezliği gibi hastalıkların da belirtisi olabildiğini ve bunun nefes darlığı ile birlikte geceleri uykusuzluk, öksürük, ayak bileklerinde şişlik, halsizlik gibi belirtilerle ortaya çıktığını vurgulayan cihangir Uyan, ''Kalp yetmezliğinin sebebi genellikle kalp adalesinin hasarlı olmasıdır. Hastaların çoğunda bu durum, kalp krizi sonucu oluşur. Nefes darlığı ile bu şikayetleri yaşayan kişiye egzersiz testi (kardiyopulmoner testi), akciğer fonksiyon değerlendirmesi (spirometri) yapılmalı, yürüme bandı ve bisiklet üzerinde, akciğerlerin gaz alışverişi ölçülmelidir'' dedi.
    
    NEFES DARLIĞI NASIL TEDAVİ EDİLİR?
    Nefes darlığının tedavi şeklinin altta yatan sebebe yönelik olduğunun altını çizen AİBÜ Tıp Fakültesi Dekanı Prof. Dr. Cihangir Uyan, ''Kalp yetmezliği tanısı konulmuşsa, ilaçlı tedaviye başlanması gerekir. Astım ve kronik akciğer hastalığı tanısı var ise, hava yollarının iltihabı veya spazmını azaltan ilaçların yanı sıra oksijenle tedavi gerekebilir. Herhangi bir enfeksiyon söz konusuysa, antibiyotikler alınmalıdır'' şeklinde konuştu.
    
    KORUNMAK İÇİN NE YAPILMALIDIR?
    Uyan, nefes darlığından korunmak için ilk şartın sigarayı bırakmak olduğunu ve bunun akciğer kanseri riskini azalttığına dikkat çekerek, şu bilgileri verdi:
    ''Allerjenler, toz ve toksit maddelerle temastan kaçının. Günlük aktivitelerinizde olması gerekenden çok nefes darlığı yaşıyorsanız, gün içinde molalar vererek kendinizi dinlendirin. Havalandırılmış ve açık ortamlarda vakit geçirmeye çalışın. Fazla kilolarınızı vermeye ve ağır yemekler yememeye özen gösterin. Eğer nefes darlığınız aniden başlıyor, uzun sürüyor ve rahatsızlık verecek kadar şiddetli oluyorsa, vakit geçirmeden doktorunuza başvurun. Unutmayın ki (birazdan geçer) dediğiniz nefes darlığı, hayatınızda kalıcı olabilecek hasarlar bırakabilir.''
    
***

Soğuk algınlığını antibiyotik iyileştirmiyor

    
Uzmanlar, antibiyotik kullanımının soğuk algınlığının düzelmesine etkisi olmadığını belirterek, vatandaşların ancak 7 ila 10 günden uzun süren ve ateşle seyreden bir tablo olduğunda hekime müracaat ederek, bu durumda antibiyotik almalarını öneriyorlar.

        Gazi Üniversitesi (G.Ü) Tıp Fakültesi Klinik Bakteriyoloji ve İnfeksiyon Hastalıkları Anabilim Dalı Öğretim Üyesi Prof. Dr. Dilek Arman, mevsim nedeniyle şu günlerde birçok kişide soğuk algınlığı şikayeti bulunduğunu, bu şikayetlerin, ancak yüzde 10 ila yüzde 15'inin ''bakteriler'' nedeniyle oluştuğunu söyledi. 
    
    Bakteriler nedeniyle oluşan, sinüzit, faranjit, orta kulak iltihabı gibi üst solunum yolu infeksiyonlarında antibiyotiğin kullanılabileceğini ifade eden Prof. Dr. Arman, ''viral infeksiyonlar'' olarak bilinen soğuk algınlığı, nezle gibi rahatsızlıkların ise antibiyotik ile tedavi edilemeyeceğini vurguladı. 
    
    ''Antibiyotik kullanımının soğuk algınlığına etkisi yok"
    Antibiyotik kullanımının, soğuk algınlığının düzelmesine etkisi bulunmadığını yineleyen Prof. Dr. Arman, ''Kendi seyri içinde düzelecek infeksiyonlarda hasta antibiyotik aldığı zaman bu nedenle iyileştiğini sanıyor'' diye konuştu. Hastanın, bu deneyimi yaşadıktan sonra diğer hastalıklarında da antibiyotik kullanması gerektiğini düşündüğünü ifade eden Arman, hastaların bu nedenle hekimlere antibiyotik yazması konusunda baskı oluşturduğunu anlattı. 
    
    Antibiyotik kullanımında, çok net aralıkların geçerli olduğunu belirten Prof. Dr. Arman, antibiyotiklerin alımındaki sürelere ne kadar uyulursa antibiyotiklerin o kadar etkili olacağını vurguladı. 
    
    Antibiyotik kullanımında kayma, dozların atlanması veya hastanın belirtileri geçtikten sonra ilacı bırakması halinde tedavinin başarısız olacağını söyleyen Prof. Dr. Arman, üst solunum yolu infeksiyonlarında yanlış antibiyotik kullanımının, vücudun mikroplara karşı direnç kazanmasına neden olduğunu belirtti. 
    
    Zamanla, infeksiyon hastalıklarının antibiyotik ile tedavi edilemez hale geleceğine işaret eden Prof. Dr. Arman, ''Bitkilerle tedaviye geri mi döneceğiz kaygısını taşıyoruz'' dedi. 
    
    Doktor tavsiyesi olmadan kesinlikle antibiyotik kullanılmaması gerektiğinin altını çizen Prof. Dr. Arman, eczanelerden serbest ilaç alımının engellenmesi gerektiğini kaydetti. 
    
    Prof. Dr. Arman, ''Arkadaş veya eczacı önerisiyle antibiyotik kullanmayın'' uyarısında bulunarak, bu konuda halkın bilinçlendirilmesi gerektiğine işaret etti. 
    
    ''Antibiyotikler ilk sırada''
    Türkiye'de kullanılan ilaçlar arasında ilk sırayı antibiyotiklerin aldığını belirten Prof. Dr. Arman, Türkiye'de yazılan her 10 reçeteden 7'sinde antibiyotik bulunduğunu bildirdi. 
    
    Prof. Dr. Arman, vatandaşların, 7 ila 10 günden uzun süren soğuk algınlığı gibi durumlarda mutlaka doktora başvurması gerektiğini belirterek, şu uyarılarda bulundu: 
    
    ''Vatandaşların soğuk algınlığı gibi durumların antibiyotikle iyileşmeyeceğini bilmeleri gerekir. Ancak 7 ila 10 günden uzun süren şikayetleri olduğu takdirde ve ateşle seyreden bir tablo olduğunda hekime müracaat ederek, bu durumda antibiyotik alabilirler. Hekime antibiyotik yazılması konusunda baskı oluşturulmaması gerekir.'' 
    
***

Depresyon mevsimi: KIŞ

    
Sonbahar ve kış aylarında doğada meydana gelen değişimler, ölümü hatırlatarak depresyona neden olabiliyor. Peki bu dönem nasıl atlatılmalı?

        Mevsimlerin insan psikolojisi üzerindeki etkileri uzun yıllardır bilinen bir gerçek. Psikiyatri Uzmanı Dr. Suat Sabri Aslan, özellikle mevsim geçişlerinin insanların ruhsal yapısında etkili olduğunu ve içinde bulunduğumuz sonbahar-kış aylarında bu etkinin belirgin olarak görülebileceğine dikkat çekti. Aslan şunları söyledi: 
    ''Mevsim değişikliği nedeniyle doğada meydana gelen olaylar, insanların psikolojilerinde büyük ölçüde etkili olur. Özellikle sonbahar ve kış aylarında bu etki daha belirgindir. Ağaçların yapraklarının sararması ve dökülmesi, yağan yağmur veya kar sanki doğanın ölümünü çağrıştırır. Bu çağrışım insanın ruhsal yapısında da aynı etkiyi gösterir. İnsanlar, doğadaki bu değişimlerle birlikte ölümü hatırlarlar. Ölüme kendisini daha yakın hisseden insan depresyona girmeye daha yatkındır.'' 
    
    YAŞLILAR DAHA HASSAS
    Mevsimsel etkilerle birlikte doğada meydana gelen değişikliklerin en çok yaşlı insanları etkilediğini kaydeden Aslan, bu mevsimlerde yaşlı insanların daha hassas ve kırılgan olduklarına dikkati çekti. 
    
    Yaşlı insanların duygusal ağırlıklı insanlar olduklarını, bu nedenle onların depresyonlarının daha ağır seyredebileceğini vurgulayan Aslan, sözlerini şöyle sürdürdü: 
    
    ''Sonbahar ve kış aylarında değişen bioritm özellikleri, günlerin kısalmasıyla günlük aktivitelerin azalması ve pasif yaşam şartlarının artması yaşlı insanlarda daha belirgin ruhsal çöküntülere yol açar. Yaşlılar, bu mevsimlerde daha çok işe yaramadıklarını, dışlandıklarını ve çevresinin ölümünü beklediğini düşünürler. Bu düşünceler depresif duyguları artırır. Ruhsal çöküntü ile birlikte ciddi sağlık sorunlarına yol açabilen bu depresyonun etkilerinin en aza indirilebilmesi için, öncelikle yaşlı insanlara bir işe yaradıkları duygusunun aşılanması gerekir. Onlara evde yapabilecekleri ufak tefek işler verilmeli ve yapılan işlerde onun da ekipten biri olduğu duygusu yaratılmalıdır. Kendilerini daha güçlü hissetmeleri için gençlik yıllarını anlattırmak da bu anlamda faydalı olabilir.'' 
    
    Aslan, eğitim ve sosyal destek hizmetleri ile aşılabilecek olan mevsimsel değişikliklere bağlı depresyonun tedavi edilmediği zaman yaşam kalitesini bozabileceği gibi, bazı fiziki rahatsızlıkların da artmasına neden olabileceğini, bu nedenle ağır vakalarda doktor tedavisine başvurulması gerektiğini sözlerine ekledi. 
    
***

'Erkekler ağlasaydı şiddet kalmazdı...'

    
Ağlamanın depresyona iyi geldiğini söyleyen uzmanlar, 'Eğer erkekler ağlayabilseydi, kadınlara uyguladıkları olumsuzluklardan arınabilirdi' diyor

        Nevşehir Rehberlik Araştırma Merkezi Müdürü Yusuf Çağlayan, ağlamanın duyguların ortaya konulmasında etkin bir iletişim rolü üstlendiğini belirterek, "Erkekler ağlayabilseydi, başta şiddet olmak üzere kadınlara uyguladıkları birtakım olumsuzluklardan arınabilirdi" dedi.
    
    Ağlamak zayıflık deniyor
    Erkeklerin, kadınlara oranla daha az ağladıklarını ifade eden Çağlayan, şöyle konuştu: "Ülkemizde erkekler, ağlamanın zayıflık olarak algılandığı bir kültür ortamında yetiştirildikleri için daha az ağlama eğiliminde. Ancak ağlayan insan psikolojik rahatsızlıkları daha kısa sürede aşabilir." 
    
***

Spor yaparken bel fıtığı olmayın!

    
Uzmanlar, adale ve bağlar ısınmadan yapılan sporun, bel fıtığına neden olabileceği konusunda uyarıyorlar...

        Erciyes Üniversitesi Tıp Fakültesi Ortopedi ve Travmatoloji Anabilim Dalı Başkanı Prof. Dr. Ali Baktır, omurgaların arasında bulunan ve omurilikteki esnemeyi sağlayan yumurta akı kıvamındaki sıvının bulunduğu kesenin, ani zorlamalar nedeniyle yıprandığında, omuriliğe baskı yaparak bel fıtığına neden olduğunu kaydetti. 
    
    Özellikle halter gibi ağır antrenman gerektiren spor dallarındaki sporcularda bel fıtığına sıkça rastlandığına işaret eden Baktır, şunları anlattı: 
    
    ''Spor yapmak elbette insanın sağlıklı kalmasını sağlar. Ancak bunu yaparken bilinçli hareket edilmediği taktirde sakatlıklar meydana gelebilir. Özellikle yaz aylarında sağlıklı kalmak için spor yapan birçok kişiyle karşılaşıyoruz ama spora başlamadan önce vücut çeşitli hareketlerle mutlaka ısıtılmalıdır. Özellikle bel fıtığını önlemek için adale ve bağların 30 dakika boyunca ısıtılması gerekir. Tam olarak ısınma gerçekleşmediği zaman bel fıtığının yanı sıra adale ve bağlarda yırtıklar olabilir. Sporcularda da bu tür rahatsızlıklar sezon başlarında çok görülür. Çünkü sporcular, liglerin tatile girmesinin ardından uzun süre antrenman yapmıyorlar, sezon başlarında uygulanan ağır antrenman programları da sakatlıklara neden oluyor.'' 
    
    BEL FITIĞINA AMELİYATSIZ ÇÖZÜM
    Prof. Dr. Baktır, bel fıtığı olan hastaların yüzde 90'ını tedaviyle iyileştirebildiklerini, 3-6 ay arasında süren yoğun tıbbi tedaviye cevap vermeyen hastaları ameliyat etmek zorunda kaldıklarını bildirdi. Baktır, şunları söyledi: 
    
    ''Bel fıtığı beyin cerrahi, ortopedi ve fizik tedavinin ortak çalışması gereken bir hastalık. Bel fıtığı ameliyatları Türkiye'de beyin cerrahi uzmanlarınca yapılıyor ancak Avrupa'da ortopedistler de bu ameliyatları yapıyorlar. Bel fıtığı olan hasta, eğer tedaviye cevap vermiyorsa o zaman ameliyat gerekir. Çünkü felç olma riski vardır. Bu hastaların oranı da yüzde 10'dur.'' 
    
***

Hem sağlıklı hem ucuz beslenin

    
Dengeli ve sağlıklı beslenmek için, yüksek fiyatlı besinler yerine aynı besin değerine sahip daha düşük fiyatlı besinleri tercih edebiliriz. Üstelik evde hazırlanan yiyecekler, hazır yiyeceklerden daha sağlıklı oluyor...

        Erciyes Üniversitesi Atatürk Yüksekokulu Beslenme ve Diyetetik Bölümü Öğretim Üyesi Yrd. Doç. Dr. Nurten Budak, yetersiz beslenmenin birçok ciddi rahatsızlığın habercisi olduğunu ve insan sağlığını tehdit ettiğini belirterek, bu sorunlarla karşılaşmamak için tüketilen gıdaların besin değerine dikkat edilmesi gerektiğini kaydetti. 
    
    Ekonomik olumsuzluklar nedeniyle alım gücü azalan insanların besin değeri yüksek olan yiyecekleri yeterli seviyede tüketemediklerine dikkati çeken Budak, şunları söyledi: 
    
    ''Yetersiz ve dengesiz beslenme, özellikle çocukluk döneminde bağışıklık sisteminde dengesizlik, gelişme ve büyüme yetersizliği, vücut direncinin azalması ve kilo kaybı gibi ciddi sağlık sorunlarına yol açmaktadır. Bu sorunlarla karşılaşmamak için tüketilen gıdaların besin değeri göz önünde bulundurulmalı, pahalı besinler yerine aynı besin değerine sahip daha düşük fiyatlı ama sağlıklı besinler tüketilmelidir.'' 
    
    100 GRAM ET YERİNE 3 YUMURTA
    Halk arasında pahalı yiyeceklerin daha yüksek besin değerine sahip olduğu yönünde yanlış bir inanışın hakim olduğunu ifade eden Budak, sağlıklı beslenme önerilerini şöyle özetledi: 
    
    ''Muz, pahalı olduğu için besin değeri yüksek bir yiyecek olarak bilinir. Halbuki muzun diğer meyvelerden farkı yoktur, hatta çoğu meyveden daha düşük besin değerine sahiptir. Bu nedenle muz yerine hem daha ucuz hem daha yüksek besin değerine sahip olan elma, üzüm, kayısı, portakal ve şeftali gibi meyveler tercih edilebilir.'' 
    EV YEMEKLERİ DAHA SAĞLIKLI
    Evlerde hazırlanan yiyeceklerin, hazır satılan yiyeceklere oranla daha sağlıklı olduğuna dikkat çeken Doç. Dr. Budak, şöyle devam etti: 
    
    ''Pahalı gıdaların başında gelen etin sağladığı besin değerini de diğer gıdalardan sağlamak mümkündür. 100 gram etin yerini 3 yumurta, aynı şekilde 1 tabak nohut veya kuru fasulyede 60-70 gram etin yerini alabilir. 
    
    Pirinç, makarna ve şehriye yerine hem daha ucuz, hem de besin değeri yönünden oldukça zengin olan bulgurdan yapılan yemekler yenebilir. Kola yerine ayran veya taze meyve suyu, hazır reçel yerine pekmez, baklava gibi hamur tatlıları yerine süt tatlıları veya sütlü dondurma, hazır çorba yerine ev yapımı tarhana çorbasının tercih edilmesi daha az harcama ile sağlıklı beslenme imkanı sağlar. Ev yapımı gıda ürünleri, hazır ürünlere göre hem daha ucuz, hem de daha sağlıklıdır'' 

***

Burun tıkanıklığı deyip geçmeyin!

    
Geniz eti, burun eğriliği ve sinüzitin neden olduğu burun tıkanıklığı, çocukların zeka gelişimini olumsuz yönde etkilediği gibi yetişkinlerde cinsel fonksiyon bozukluklarına da yol açabiliyor

        Çok sayıda kişi tarafından önemsenmeyen burun tıkanıklığı, tahmin bile edilemeyecek birçok hastalığa neden olabilir. 
    Selçuk Üniversitesi Meram Tıp Fakültesi Kulak-Burun-Boğaz Anabilim Dalı Öğretim Üyesi Prof. Dr. Ziya Cenik, yeni doğan çocukların yüzde 7'sinde doğum esnasında burun zedelenmesi meydana geldiğini belirterek, herkesin hayatı boyunca trafik kazası, kavga, düşme ve dikkatsizliğin neden olduğu küçük kazalarla burnunu en az bir kez mutlaka çarptığını kaydetti. 
    
    Cenik, bu çarpmalar ve zedelenmeler sonucunda burunda ''Burun Bölmesi Eğriliği'' oluştuğunu ifade ederek, ''Burun eğriliği, geniz eti, sinüzit, buruna küçük şeylerin sokulması gibi etkenler de burun tıkanıklığına yol açar'' dedi. 
    
    Özellikle bademciğe benzeyen ve damağın gerisinde, burnun arkasında yer alan geniz eti büyümesinin çocuklarda en sık rastlanan burun tıkanıklığı nedeni olduğunu vurgulayan Cenik, şunları söyledi: 
    
    ''Bu çocuklar sürekli ağızlarından nefes almaya çalışırlar. Solunumun yeterli düzeyde olmaması nedeniyle, beyne yeteri kadar oksijen gitmemesi çocuğun zeka gelişimini olumsuz yönde etkiler. Uykusunu alamayan çocuklar, sürekli uyuklayarak gezerler. Ayrıca, bu nedenle küçük yaşta başlayan şiddetli baş ağrıları, ilerleyen yaşlarda artarak devam eder.'' 
    
    YETİŞKİNLERİ DE OLUMSUZ ETKİLİYOR
    Prof. Dr. Cenik, burun tıkanıklığının yetişkinlerde de ciddi rahatsızlıklara yol açtığını belirterek, büyüklerin de çocuklar gibi sürekli uykusuzluk ve baş ağrısı sorunu yaşadığını kaydetti. 
    
    Bunların yanı sıra tıkanıklığın solunumu olumsuz etkilemesi nedeniyle cinsel fonksiyon bozukluklarına bile yol açtığını ifade eden Cenik, ''Genelde, üzerinde fazla durulmayan burun tıkanıklıkları, işitme bozukluklarına, sık aralıklarla ortaya çıkan orta kulak iltihaplanmalarına, uykusuzluk nedeniyle trafik kazalarına ve sürekli ses kısıklığına da neden olmaktadır'' dedi. 
    
    Ziya Cenik, birçok kişinin burun tıkanıklığını farklı nedenlere bağladığını vurgulayarak, ''Tıkanıklık nedeniyle başı ağrıyanlar üşüttüğünü ya da yorulduğunu düşünerek ağrı kesici ilaç alıyor. Ancak, burun tıkanıklığı deyip geçilmemelidir. Uyku sırasında nefes alıp vermeyi güçleştirdiği için ölüme bile yol açabilecek bu sorun için mutlaka kulak-burun-boğaz uzmanlarına gidilmelidir'' diye konuştu. 
    
***

Kalp sağlığı için mutfak önerileri

    
Uzmanlar, kalp sağlığı için sıvı ve doymamış yağlar açısından zengin margarinlerden uzak durulmasını, kızartmaların teflon tavada ve az miktarda yağ kullanılarak yapılmasını öneriliyor...

        Çağımızın en önemli sağlık problemlerinden biri olan kalp hastalıklarından korunmanın bir yolu da mutfaktan geçiyor. Yediğimiz besinlerin pişirilme şekli ve kullanılan yağın yapısı, kalp sağlığını bire bir etkiliyor. 
    Selçuk Üniversitesi Kalp Damar Cerrahisi Anabilim Dalı öğretim üyesi Prof. Dr. Mehmet Yeniterzi, konuyla ilgili olarak şu noktalara dikkat çekti :
    ''Kalp sağlığı için mutfakta bazı önemli noktalara dikkat edilmelidir. Yemek yaparken, fırın, ızgara, buğulama ve haşlama gibi yağsız pişirme yöntemleri kullanılmalı, kırmızı et yerine balık ve tavuk eti tercih edilmelidir. Etlerdeki görünür yağlar mutlaka temizlenmeli, fazla miktarda yağ içeren ve bu nedenle sağlığı tehdit eden tavuk ve balık derisinden uzak durulmalıdır.'' 
    
    Prof. Dr. Yeniterzi, sıvı ve doymamış yağlar açısından zengin margarinlerin tercih edilmesinin, sağlıklı beslenme açısından daha iyi olacağını ifade ederek, kızartmaların, teflon tavada ve az miktarda sıvı yağ kullanılarak yapılmasını önerdi. 
    
    Yemek yaparken kullanılan yağ miktarının dengede tutulması gerektiğini belirten Prof. Dr. Yeniterzi, ''Fritözde kızartma yapılırken, yağ en fazla beş kez kullanılmalıdır. Az yağ kullanma nedeniyle yemeğin lezzetinin azalmasını önlemek için, yemeğin pişmesinden sonra tencerenin üstünde biriken yağlar bir kaşıkla alınabilir. Bu yöntem, toplam yağ alımını düşürmenin en etkili yoludur'' diye konuştu. 
    Prof. Dr. Mehmet Yeniterzi, kalp hastalarının, yaşam kalitelerini artırmak için düşük yağlı diyete ve düzenli egzersize ağırlık vermeleri gerektiğini belirterek, bu kişilerin sigaradan da uzak durmalarını istedi.


***

Stres yaşlanmayı hızlandırıyor

    
Uzun süreli stres, vücudun savunma sisteminin bozulmasına ve bazı hastalıkların çok daha erken yaşta ortaya çıkmasına neden oluyor

        Hayatımızın her anında stresle karşı karşıyayız. Gerilim, korku, baskı ve endişe gibi durumlarla karşımıza gelebilen stres, devamı halinde vücut dengelerini bozup, bizleri kısır bir döngünün ortasına sürükleyebiliyor. 
    Uludağ Üniversitesi (UÜ) Tıp Fakültesi Biyokimya Anabilim Dalı Başkanı Prof. Dr. Asuman Tokullugil, stres etkenlerinin vücutta ani tepkiler oluşturduğunu kaydederek, bireyin stres etkeniyle karşılaştığında, vücudunun kan basıncını yükseltmek ve gücü artırmak için ilk olarak ''adranelin'' hormonu salgılandığını, stresin devamı halinde vücudun, 'kortizol' adlı hormonu salgıladığını söyledi. 
    
    ''Bu hormonu her ne kadar vücudun kendisi salgılasa da kortizolün fazla salgılanması ve uzun süre devam etmesi vücuda zarar verir'' diyen Prof. Dr. Tokullugil, yapılan araştırmalarda artan yaşla birlikte, vücuttaki kortizol düzeyinin de arttığının belirlendiğini, bunun erişkinlerde görülen şeker hastalığına, yüksek tansiyona, kadınlarda adet kesilmesine, erkeklerde cinsel gücün kaybolmasına (impotans), bağışıklık sistemini baskıladığı için enfeksiyonlara ve kansere neden olabildiğini kaydetti. 
    
    Prof. Dr. Tokullugil, kortizol yüksekliğinin beyindeki hücreleri öldürmeye kadar varan etkileri olduğuna dikkat çekerek, ''Bazı hastalıklar zararlı etkenlerin vücutta birikmesi sonucu yaşlanmayla birlikte ortaya çıkar. Stres ise vücutta kortizol düzeyini yükselterek vücudun savunma sistemini bozduğu için yaşla birlikte ortaya çıkan bu durumların çok daha erken yaşta ortaya çıkmasına neden oluyor'' dedi. 
    
    İnsanlarda yaşlanma ile birlikte, klinik olarak yeteneklerde kayıp, öğrenmede yavaşlama, hafıza bozuklukları, kortizol düzeyinde yükselme gibi belirtiler görüldüğünü anlatan Prof. Dr. Tokullugil, şunları söyledi: 
    
    ''Kortizol düzeyinin yaşla birlikte artması doğaldır. Ancak stres, insan vücudundaki kortizol düzeyini artırdığı için yaşlanmayı da artırır. İnsanlar yaşlandıkları için üzülüp ve bunun için stres yapıyorlar, ancak bunun yaşlanma sürecini daha da hızlandırdığının farkında değiller. Stresi önlemek için hiçbir zaman (bir zamanlar nasıldım, şimdi ne hale geldim) diyerek stres yapılmamalı. Stresten kaçmak için kendilerini mutlu hissettirecek hobiler bulabilirler. Polyannacılık oyunu oynayarak herşeye iyi tarafından bakmayı denemeliler.'' 
    
***

Acı çikolata tansiyonu düşürüyor

    
İtalyan, İngiliz ve Alman bilim adamları, sütsüz çikolatanın tansiyonu düşürücü etkisi bulunduğunu, kalp hastalıklarına karşı da koruduğunu tespit etti

        İtalyan ve İngiliz bilim adamlarının, sonuçları Nature dergisinde yayımlanan araştırmasında, sütsüz çikolatanın kalp hastalıklarına karşı koruma sağlayan kandaki antioksidan seviyesini artırdığı belirlendi. Sütlü çikolataya nazaran 100 gram siyah çikolata tüketiminden sonra kandaki antioksidan seviyesi yüzde 20 oranında arttı. Bilim adamları, "Bu sonucun, sütün çikolatadaki antioksidanların emilimini engelleyebildiğini gösterdiğini" kaydetti. 
    Polifenol sayesinde
    Almanya'daki Köln Üniversitesi'nde yapılan küçük çaplı bir araştırmanın sonucunda da sütsüz çikolatanın tansiyonu düşürücü etki yaptığı saptandı. Hafif hipertansiyon şikâyetleri bulunan 13 kişiden 7'sine 2 hafta boyunca her gün 28 gram sütsüz, 6'sına da sütlü çikolata yedirildi. Bilim adamları, "Sütsüz çikolata yedirilen deneklerin tansiyonundaki düşüş muhtemelen bu çikolatanın içindeki 'polifenol' maddesi sayesinde gerçekleşti" dediler.
    Sütlü çikolata sevenlere teselli
    Siyah çikolatanın kalp ve tansiyon üzerindeki etkisini tespit eden bilim adamları, sütlü çikolata sevenleri de, "Sütsüz çikolatadaki aynı miktarda antioksidan emilimini sağlamak için sütlü çikolatadan iki kat daha fazla yemek gerekiyor" diye teselli ediyor. Ancak bu da daha fazla kalori, dolayısıyla 'kilo' demek.


***

Göğüs açılmadan by-pass ameliyatı

    
İngiltere'de by-pass ameliyatında kullanılan yeni teknik, hastanın tüm göğsünün açılması ihtiyacını ortadan kaldırdı

        İngiliz basınında yer alan haberlere göre, yeni teknik sayesinde, tıkanan kalp damarlarının küçük robotlar kullanılarak açılması mümkün kılındı. 
    
    Böylece hastanın tüm göğsünün açılması ihtiyacı ortadan kalkarken, göğüste küçük bir deliğin açılarak bütün işlemin tamamlanabildiği belirtildi. Bu teknikle ameliyatın daha güvenli olduğu ve hastaların daha çabuk iyileştiği kaydedildi. 
    
    Kalbin yüksek kalitede üç boyutlu görüntüsünü izleyebilen doktorlar, içeri soktukları aletleri dışarıdan yönlendirerek ameliyatı gerçekleştiriyor. 
    
    Yeni tekniğin Londra'da 4 hasta üzerinde denendiğini ve hastaların çok daha hızlı biçimde iyileştiklerini belirten gazeteler, bu teknik sayesinde hastaların çok daha az acı çektiğini, hastanede çok daha kısa süre kaldığını ve enfeksiyon riskinin de büyük ölçüde azaldığını yazdılar. 
    
    Yapılan 4 başarılı ameliyatın mimarı Doktor Robarto Casula, ''Bu ameliyat türü gerçekten eşsiz ve bu tekniğin hastaya getirdiği rahatlıklar saymakla bitmiyor. Çok küçük bir ameliyat yarası ve çok daha az acıyla işi bitirebiliyor. Enfeksiyon riski azalıyor, kan nakli ihtiyacı azalıyor ve hasta çok daha çabuk ayağa kaldırılıyor'' dedi. 
    
***

Grip aşısı olmanın tam zamanı!

    
Kışın gripten uzak yaşamak isteyenlerin dikkatine!!! Grip aşısı olmak için en uygun zamanın sonbahar ayları olduğu belirtiliyor

        Bir virüsün, solunum yoluyla insan vücuduna girmesi sonucu oluşan gripten, aşı olarak kurtulmak mümkün. Uzmanlar, gribin salgınlar yoluyla yayıldığına, salgınların ise söz konusu virüsün aktif hele geçtiği sonbahar, kış ve ilkbahar aylarında görüldüğüne dikkat çekiyor.
    Konya-Karaman Tabipler Odası Başkanı Prof. Dr. Nazmi Zengin, gribin nezleden daha ağır seyreden bir hastalık olduğunu vurgulayarak, ''Grip, genellikle hastayı yatağa düşürecek şiddette seyreder. Grip şikayetleri ise 40 dereceye varan yüksek ateş, genel vücut kırgınlığı, şiddetli bel, eklem ve kas ağrıları, baş ağrısı ve aşırı halsizliktir'' dedi. 
    
    Vücudu çaresiz bıraktığı için halk arasında "paçavra hastalığı" olarak da bilinen gribin, hapşırma, öksürme ve cilt teması ile bulaşabileceğini anlatan Zengin, ''Kapalı ortamlarda yakın çalışan iş arkadaşları, yaşlılar, astım, şeker ve kronik solunum hastaları, öğretmenler, öğrenciler, askerler, hac ve umreye gidenler, grip için yüksek risk grubunu oluşturmaktadır'' diye konuştu. 
    
    TEK YOL GRİP AŞISI
    Prof. Dr. Zengin, ölümlere bile neden olabilen gripten korunmanın en etkili yolunun aşı olduğunu belirterek, şunları kaydetti: 
    
    ''Kendiliğinden iyileşebilen grip, vücut direnci zayıf ya da kronik kalp, akciğer gibi hastalıkları olan kişilerde çok büyük olumsuzluklara neden olabilir. Gribin yol açtığı hastalıkların başında zatürree ve beyin iltihabı gibi çok tehlikeli hastalıklar gelmektedir. Bu nedenle gripten korunmanın tek yolu aşı olmaktır. Grip aşısı olmak için de en uygun zaman sonbahar aylarıdır. Yumurta alerjisi olanlar dışında, kışın yatağa düşmek istemeyen herkes, grip aşısı olabilir.'' 
    
    Grip aşısının her yıl sonbahar aylarında tek doz şeklinde yapılması gerektiğini vurgulayan Zengin, sağlıklı kişilerde grip aşısının koruyuculuk oranının ise yüzde 80 gibi yüksek değerlerde olduğunu, yaşlılarda ise bu oranın yüzde 50-60'lara inmekle birlikte, hastalığın hafif şekilde atlatılmasını sağladığını sözlerine ekledi. 


***

AKP'ye anket sürprizi

    İSTANBUL Milliyet

    
    AKP'nin yaptırdığı bir araştırmaya katılanlar, hükümetin Irak'ta yanlış bir politika izlediğini savundu. 
    Araştırmaya katılanların yüzde 62.3'ü "Hükümet Irak konusunda başarılı bir politika izlemekte midir?" sorusuna "Hayır" yanıtını verdi.
    AKP'nin Denge Araştırma şirketine yaptırdığı araştırmanın sonuçlarını Genel Sekreter İdris Naim Şahin CNN Türk'te açıkladı. Araştırmadan ilginç sonuçlar şöyle sıralandı:
    • AB'ye giriş için Kıbrıs konusunda taviz verilmeli midir? - Yüzde 81.2 "Hayır", yüzde 17.7 "Evet."
    • AKP'nin en başarılı bulduğunuz icraatı nedir?" - Yüzde 15.9 "enflasyonun düşmesi", yüzde 15 "ekonomi", yüzde 6.7 "yolsuzlukla mücadele", yüzde 6.2 "eğitim", yüzde 23.2 "Hiçbiri."
    • En başarısız bakanlar kim? - Maliye Bakanı Kemal Unakıtan yüzde 18.7, Milli Eğitim Bakanı Hüseyin Çelik yüzde 5.6.
    
***

Türban eleştirisi

    
ABD Dışişleri Bakanlığı'nın "Uluslararası Dinsel Özgürlük" raporunda Türkiye, dinsel grupların ifade haklarını engellemekle suçlandı...

    YASEMİN ÇONGAR Washington

    
    ABD yönetimi, Türkiye'yi bazı dinsel grupların haklarını kısıtlamak ve devlet binaları, kamu kuruluşları ve üniversitelerde dinsel ifade hakkını engellemekle suçladı. ABD Dışişleri Bakanlığı'nın her yıl yayımladığı "Uluslararası Dinsel Özgürlük" raporunun sonuncusunun Türkiye bölümünde, dinsel ibadet ve inançları açısından bazı Müslüman, Hıristiyan ve Bahai gruplarının kısıtlamalara uğradıkları ve bu gruplara mensup kişilerin, zaman zaman "misyonerlik yaptıkları ya da dini amaçlı toplantı düzenledikleri gerekçesiyle gözaltına alındıklarının" saptandığı öne sürüldü.
    
    Siyasi yasaklar...
    Türk Devleti'nin "İslam kökten dinciliğine karşı" tutumunu sürdürdüğünü belirten rapor, Müslümanların dinsel inançları gereği giydikleri kıyafetlerin devlet kurumları, üniversiteler, okullar ve işyerlerini kapsayan geniş bir yasağa tabi tutulduğuna dikkat çekti. Rapor ayrıca, Fazilet Partisi'nin kapatılmasından, Başbakan Tayyip Erdoğan ve Saadet Partisi lideri Necmettin Erbakan'a uygulanan siyasi yasaklardan da, dinsel özgürlüğe aykırı uygulamalar kapsamında söz etti. Türkiye'de devletin "laiklik" tanımının, dinin toplumsal hayattaki yerinin ne olması gerektiğinin ve "küçük bir azınlık oluşturan İslamcıların siyasi nüfuzunun" tartışılmaya devam ettiğini vurgulayan ABD Dışişleri raporu, bazı radikal İslamcıların "Musevi karşıtı" söylemler kullanmasını da eleştirdi. Raporda, Hıristiyan, Bahai ve bazı Müslümanların toplum tarafından kuşku ve güvensizlik ile karşılandığı belirtildi.
    
***

Elde var bir imam

    
İstanbul'daki dört bombalı saldırıyı düzenleyen dinci örgütün "imamlar" diye adlandırılan dört kişilik beyin takımının en önemli üyesi Adnan Eröz gözaltında

    Erdal Kılınç

    
    İstanbul'daki dört bombalı saldırıyı düzenleyen örgütün en önemli dört isminden biri yakalandı. Adnan Eröz adlı kişinin, Habib Aktaş, Azad Ekinci ve Gürcan Baç'la birlikte örgütün "İmamlar" diye adlandırılan dört kişilik beyin takımından olduğu bildirildi. Polis yetkilileri, bu kişinin, bugüne kadar gözaltına alınan en önemli örgüt üyesi olduğunu belirtti.
    Sinagoglar, İngiltere Başkonsolosluğu ve HSBC'ye yönelik intihar eylemlerini gerçekleştiren ve kendilerini "Biz El Kaideyiz" diye tanımlayan örgütün yapısı çözülmüştü. İç içe geçen beş halkadan oluşan örgütün Türkiye'deki beyni dört kişiydi. Her şey "İmamlar" olarak tanınan merkezdeki bu dört kişinin kontrolündeydi. Bu dört kişiden üçünün kimliği ise kamuoyu tarafından biliniyordu. Bu kişiler; Habib Aktaş, Azad Ekinci ve Gürcan Baç'tı. Polis, örgütün beyni olan son kişinin kimliğini ise açıklamamıştı. Polis bu kişinin henüz yurtdışına çıkış yapmadığını düşünüyordu.
    
    Kaçmayı başaramadı
    Operasyonlarını sürdüren polis, bu konuda haklı çıktı. Yakalanan bu örgüt üyesi, Aktaş, Ekinci ve Baç gibi yurtdışına kaçmayı başaramamıştı. Daha önce birçok kez ülke dışına gidip geldiği öne sürülen Adnan Eröz'ün, İstanbul polisi tarafından sürdürülen sorgusunda iki yıldan bu yana saldırıları planladıklarını söylediği öğrenildi. Türk El Kaidesi'nin beyin takımından olduğu öne sürülen Eröz'ün, Afganistan'a savaşmak için giden kişilere aracılık ettiği kaydedildi. Usame Bin Ladin'in yakın adamlarından olduğu belirtilen Ebu Mısıri'den Türkiye'de örgüt kurma ve eylem izni aldığı ve 1996'dan bu yana faaliyetlerde bulunduğu öne sürüldü.
    
***

Politika turu

    
        
Japon ordusuna tesis kolaylığı
    Dışişleri Bakanı Abdullah Gül, Japonya Özsavunma Kuvvetleri'nin Irak'a göndereceği birlik için, "İnsani amaçlı olduğu sürece, gerekli görülürse Türkiye'deki tesisleri de kullanmalarına izin veririz" dedi. Gül, dün Japonya Başbakanı Juniçiro Koizumi ile görüştü. Koizumi'ye Türk ve Japon firmalarının Irak'ın yeniden yapılandırılmasında oynayabileceği rolü anlattığını belirten Gül, "Başbakan büyük ilgi gösterdi. İşbirliğini çok arzu ettiklerini söyledi" dedi. Gül, Saddam Hüseyin'in yakalanması konusunda "Yeni bir dönem için sayfa açıldı" yorumunu yaptı. 
    
    
Polisi protesto ettiler
    İzmir Çiğli'de bir barda çıkan arbedede polis memuru Mustafa İşlek'in tabancasından çıkan tek kurşunla ölen işyeri sahibi Süleyman Günay (46) dün toprağa verildi. Günay'ın cenazesi, Güzeltepe'deki evinin önüne getirildi. Günay'ın eşi Melek Günay, üç çocuğuyla annesinin de aralarında bulunduğu yaklaşık bin kişi, "Günay'ın katili polistir" yazılı pankart ve siyah çelenkle Çiğli Kaymakamlığı'na doğru yürüyüşe geçti. Grup, kaymakamlık önüne siyah çelenk bıraktı. Anadolu Erenler Kültür Derneği Başkanı Hakkı Tekin, polisin Süleyman Günay'ı kasıtlı vurduğunu öne sürdü . 
    
    
Valiye öğretmen şikâyeti
    Niğde Çamardı'ya bağlı Dündarlı beldesindeki Atatürk İlköğretim Okulu öğrencileri, okulu ziyaret eden Vali Gündüz Beder'e, "Öğretmenlerimiz bize dayak atıyor" diyerek şikâyette bulundu. Duydukları karşısında şaşkına dönen Beder, Okul Müdürü Veli Şimşek'e olayın doğru olup olmadığını sordu. Şimşek, zaman zaman öğrencilerin yaptığı olumsuzluklar karşısında öğretmenlerin zor kullanmak durumunda kaldığını söyleyince, Beder sinirlenerek müdürü azarladı. Beder, "Çocuğun dövülerek ıslah edildiği nerede görülmüş? Dövülürse müsamaha etmem" dedi.
    
***

Taliban'ın kaçırdığı mühendis artık AKP'li

        İZMİR DHA

    
    Afganistan'da, Taliban'ın bir ay rehin tuttuktan sonra serbest bıraktığı makine mühendisi Hasan Önal, teklifleri geri çevirmeyerek AKP'ye üye oldu. AKP Balçova İlçe Başkanı Tevfik Yalvaç'la birlikte önceki gün il merkezine giden Önal'ın rozetini takan İzmir İl Başkanı Ali Aşlık, "Kendisiyle çalışmaktan memnun olacağız. Hatta isterse, Balçova'dan belediye başkan adayı olarak da göstermek isteriz" dedi. Eşinin aktif siyaseti düşünmediğini belirten Miray Önal, "AKP'de sade bir üye olarak çalışacak. Eşim kaçırılmadan önce de AKP'nin politikalarını destekliyordu. Üyeliğinin olayla ilgisi yok" dedi. Önal, 30 Ekim'de Taliban tarafından kaçırılmış, 29 Kasım'da da koşulsuz olarak serbest bırakılmıştı.

***

'Kürtçe yönetmeliği AB'ye uygun değil'

    
Dışişleri'nden Başbakanlığa: Kürtçe yönetmeliği Avrupa Birliği normlarına uymadığı gerekçesiyle AİHM'de dava konusu olabilir

    EZELHAN ÜSTÜNKAYA Ankara

    
    Dışişleri Bakanlığı, AB uyum paketleri doğrultusunda kamu ya da özel medya kuruluşlarına Türkçeden farklı dil ve lehçelerde yayın yetkisi veren yönetmeliğin AB normlarına uygun olmadığı uyarısında bulundu.
    Dışişleri Bakanlığı Başbakanlığa "yönetmeliğin yürürlüğe girmesinden sonra uygulamaların AİHM'ye götürülebileceği"ni bildirdi. Hukukçular, yönetmeliğin bu haliyle yürürlüğe girmesi durumunda, yasada yer almayan sınırlamalar içerdiği için Danıştay'da iptal edileceğini savundu.
    
    İtiraz noktaları
    RTÜK'ün hazırladığı yönetmeliğe itirazlar şu noktalarda odaklandı:
    • Yayın yapacak kuruluşlar için "ulusal, bölgesel veya yerel" gibi bir ayrım söz konusu değil. RTÜK kanunda yer almayan bir sınırlamaya giderken, yönetmelikte yayınların sadece ulusal kanallarda yapılması serbest bırakılıyor.
    • Türkçe dışındaki geleneksel dil ve lehçelerde film, dizi ve açık oturum yapılamayacak.
    • Yasada, yayınların çocuklara yönelik yapılamayacağına ilişkin hüküm bulunmamasına rağmen, yönetmeliğe göre yayınlar sadece yetişkinlere yönelik olacak.
    
***

CHP'nin İstanbul sürprizi: Doğan

    
Baykal, İstanbul Büyükşehir adaylığı için Celal Doğan'a teklifte bulundu. Doğan, 1 Ocak'a kadar süre istedi...

        Ezelhan Üstünkaya

    
    CHP kulislerinde, İstanbul Büyükşehir Belediye Başkanı adayı konusundaki hareketlilik devam ediyor. CHP Genel Başkan Yardımcısı Kemal Derviş'in "Herkes her işi yapamaz" şeklindeki açıklamasıyla adaylık konusuna son noktayı koymasından sonra gözler Gaziantep Büyükşehir Belediye Başkanı Celal Doğan'a çevrildi.
    CHP Genel Başkanı Deniz Baykal'ın yerel seçimlere CHP'den katılması yönünde teklif götürdüğü Doğan, CHP liderinden, belediye başkanlığına devam edip etmemek konusunu düşünmek için 1 Ocak'a kadar zaman istedi. Doğan, CHP'nin İstanbul adayı olup olmayacağına ilişkin sorulara, "Partiye katılmaya karar verirsem, İstanbul'dan aday olurum, görev görevdir" diye yanıt verdi.
    
    Deniz Gezmiş'in arkadaşı
    Kamuoyunda, 68 kuşağının simge isimlerinden Deniz Gezmiş'in arkadaşı olarak da tanınan Doğan, 1989'dan beri Gaziantep Büyükşehir Belediye Başkanlığı yapıyor. Doğan, 1993'ten beri Gaziantepspor Kulüp Başkanlığı görevine de devam ediyor. Baykal'la arası bir dönem açık olan Doğan, CHP'den "üyeliğinin askıya alınmasını" talep etmişti.
    
    Sirmen de konuşuluyor
    CHP'de eski Kocaeli Büyükşehir Belediye Başkanı, Kocaeli Milletvekili Sefa Sirmen'in de adı İstanbul için konuşuluyor ancak Baykal'ın Doğan'dan yana olduğu ifade ediliyor. Kocaeli'nde yapılan anketlerden birinci çıkması nedeniyle Sirmen'in yeniden Kocaeli'nden aday gösterilebileceği de belirtiliyor.


***

CTP, hükümete talip

    
Seçimden birinci parti olarak çıkan CTP'nin lideri Talat, hükümeti kurmak istediklerini ve kendileri dışında hiçbir partinin hükümeti kurma ihtimali olmadığını belirtti

        SEFA KARAHASAN Lefkoşa

    
    KKTC Cumhurbaşkanı Rauf Denktaş, hükümetin oluşturulması yönündeki çalışmaların başlatılmasını isterken, geniş tabanlı milli bir hükümetten yana olduğu, görüşmecilikte ısrarlı olmadığı mesajını verdi. Seçimden birinci parti olarak çıkan Cumhuriyetçi Türk Partisi'nin (CTP) lideri Mehmet Ali Talat da, hükümeti kurmak istediklerini ve Meclis'teki tüm partilerle görüşeceklerini belirtti. Denktaş, CTP lideri Talat'ın yanı sıra Ulusal Birlik Partisi (UBP) lideri Derviş Eroğlu, Demokrat Parti (DP) lideri Serdar Denktaş ve Barış ve Demokrasi Hareketi (BDH) lideri Mustafa Akıncı'yla görüşmelerinin ardından açıklamalarda bulundu. Denktaş, "bir - iki oyla devrilmeyecek geniş tabanlı bir hükümet istediğini" söyledi. Talat'ın "Görüşmecilik Meclis'tedir" dediğini söyleyen Denktaş, "Görüşmecilikte ısrarcı değilim, zaten görüşmecileri kontrol edebilecek bir konumdayım. Bunun hukuki zeminini araştırıyorum" dedi.
    Bir gazetecinin, Başbakan Recep Tayyip Erdoğan'ın önceki gün yaptığı bir konuşmada, KKTC seçim sonuçlarıyla ilgili olarak "yeni siyasetçilerin ortaya çıkması gerektiği" sözlerini anımsatması üzerine Denktaş, "Çok güzel, çok doğru söyledi. Biz de bunu düşünüyoruz. Bana kalırsa liderler de değişmeli" ifadesini kullandı.
    
    İlk görüşme Talat'la
    Denktaş ilk görüşmesini, seçimde 19 milletvekili çıkararak Meclis'e giren Talat ile yaptı. Talat görüşmeden sonra yaptığı açıklamada, Denktaş'a hükümeti kurmak istediklerini ve kendi partilerinin dışında hükümeti kurma ihtimali olan başka parti bulunmadığını belirttiğini söyledi. Talat, Mayıs 2004'e kadar çözüm ve AB misyonu çerçevesinde Meclis'teki tüm partilerle koalisyon seçeneklerini değerlendireceklerini belirtti. Milli hükümet anlayışının, bütün partilerin katılımıyla bir hükümet kurulması olduğunu belirten Talat, anlaşabilirse bu yönde bir adım atacaklarını söyledi. Talat, Türkiye'nin Kıbrıs konusunda hazırladığı plan hakkında bilgisi bulunmadığını ifade etti. Eroğlu, Denktaş'la görüşmesinin ardından "CTP ile koalisyona sıcak bakıyor musunuz?" sorusuna, 'Hükümet modellerini yetkili kurullar görüşüyor' yanıtını verdi.
    KKTC'ye gelen ABD Dışişleri Kıbrıs Özel Temsilcisi Thomas Weston, dün CTP lideri Mehmet Ali Talat'la buluştu. Talat, Kıbrıs sorununun çözümü konusunda ABD'nin katkısını isteyeceklerini söyledi. Weston'un yarın Ankara'ya gelerek, Dışişleri Müsteşarı Uğur Ziyal ile görüşeceği kaydedildi.
    
    
Ankara'nın tercihi yok
    ANKARA Milliyet

    Dışişleri Bakanlığı Sözcüsü Hüseyin Diriöz, KKTC'de hükümet kurma sürecine ilişkin çalışmaların en kısa sürede tamamlanmasını temenni ettiklerini belirterek, "Şu ya da bu tercihimiz olamaz. Bütün hükümetlerle işbirliğimiz devam edecektir" dedi. Diriöz, haftalık basın toplantısında, Kıbrıs sorununun çözümü için Türkiye'de ve KKTC'de hazırlık yapıldığını belirterek, "Bunlar Cumhurbaşkanı Rauf Denktaş ve görevi alacak yeni hükümetle istişare edilecek ve ortak hareket tarzı belirlenecektir" diye konuştu. Sorunun çözümünün Türkiye'nin AB sürecine endeksleneceği yönündeki haberlerin spekülasyon olduğunu ifade eden Diriöz, Ankara ile Lefkoşa arasında istişareler yapılmasının doğal olduğunu vurguladı. Diriöz, bir heyetin KKTC'ye gitmesi durumunda, bunun hükümet kurma çalışmalarıyla ilişkili olmasının öngörülmediğini belirtti.
    
    
'Gerçek Kıbrıs Türk'ü AB'yi istiyor'
    KKTC'de pazar günü yapılan seçimleri değerlendiren AB Komisyonu'nun Genişlemeden Sorumlu Üyesi Günther Verheugen, Kıbrıslı Türklerin Avrupa Birliği'ne (AB) üyelikten yana olduğunu öne sürdü. Avrupa Parlamentosu'nda konuşan Verheugen, "Gerçek Kıbrıslı Türklerin, yani gerçek anavatanı adanın kuzeyi olanların isteği, pazar günkü seçimlerde ifade edilmiştir. Onlar, adadaki anlaşmazlığın BM planı temelinde çözülmesini ve AB'ye üye olmayı istiyorlar" dedi. Verheugen, "Oy kullanma hakkı bulunanların sayısının yapay şekilde artış gösterdiğine kuşku yoktur. Hâlâ açık olan pencereyi kullanması, işlerin yürümesi bakımından Türk hükümetinin çıkarınadır" diye konuştu. 
    
    
Büyükelçiliğe göre işte kesin sonuçlar
    KKTC Ankara Büyükelçiliğinden yapılan açıklamaya göre, KKTC'deki karma seçim sistemine göre yüzde 50.35 oranında destek sağlayan sol partilerin desteği, herkesin bir oy kullanması durumunda yüzde 48.93'e düşüyor. Mevcut seçim sistemine göre yüzde 49.63 oy aldığı açıklanan sağ partiler de, seçmen sayısına göre hesap yapıldığında yüzde 51.06'lık bir desteğe ulaşıyor.
    
***

'Mevlana'yı iyi anlayın'

    
Cumhurbaşkanı Sezer, herkesi Mevlana'nın evrensel barışı, kardeşliği, sevgiyi ve hoşgörüyü öğütleyen mesajlarını iyi anlamaya çağırdı

        
    Cumhurbaşkanı Ahmet Necdet Sezer, Tanrı'ya yüce bir sevgiyle bağlanan, içindeki Tanrı ve insan sevgisini en güzel biçimde dile getiren Mevlana'nın düşünceleri ve iletilerinin bugün de önemini koruduğunu belirtti. 
    Sezer "Mevlana'nın 730. Vuslat Yıldönümü" dolayısıyla yayımladığı mesajda, Mevlana'nın yaşadığı çağı aşarak günümüze ulaşmış gönül insanı olduğunu vurguladı. Türk kültürünün temel öğelerinden olan Mevlana'nın, kişiliği, yaşamı, felsefesi, dünya görüşü ve iletileriyle evrensel nitelik kazandığını kaydeden Sezer, şöyle devam etti: "Günümüzün değerlerini yüzyıllar önce dile getiren, insanlığa çağrıda bulunan Mevlana, engin hoşgörüsü ve sevgisiyle, dünyada hayranlık uyandırmış yüce bir kişiliktir. Mevlana, insanı her şeyin üstünde tutarak ona büyük değer vermiş, 'Kim olursan ol, gel' çağrısıyla, hiçbir ayırım gözetmeksizin tüm insanları sevgiyle kucaklamıştır. Mevlana'nın barışçı felsefesinin iyi anlaşılması ve benimsenmesi durumunda, evrensel barışa ulaşılabileceğine inanıyoruz." 
    
    Sezer'siz tören
    Sezer, Mevlana'nın 730. Vuslat Yıldönümü'nü anma etkinliği kapsamında düzenlenen törene yoğun programı nedeniyle katılamadı. Sezer mesaj göndermekle yetindi. Şebi Arus Töreni'ne TBMM Başkanı Bülent Arınç ve eşi Münevver Arınç, Başbakan Recep Tayyip Erdoğan, eşi Emine ve kızı Esra Erdoğan da katıldı. 
    
***

Nas: Gerçek köylüyüm

    
ANAP'ın yeni genel başkanı Nas, özel yaşamını, partisinin hedeflerini ve gündemdeki konulara bakışını Milliyet'e anlattı

        HAKAN ŞANLITÜRK Ankara

    
    ANAP Genel Başkanı Nesrin Nas, İstanbul Sarıyer Denizciköy'de yaşadığını belirterek "Gerçek köylüyüm" dedi. Nas'ın özel yaşamı, hedefleri ve gündemdeki konularla ilgili açıklamaları şöyle:
    • Eşimle İstanbul Üniversitesi'nde doktora yaparken tanıştım. Bir süre arkadaşlık ettik, sonra evlendik. Bu aşk evliliğiydi. Tanıştığımızda 21 yaşındaydım, 23 yaşında evlendik.
    • Siyasete 1993'te YDH ile başladım. 1995'te ANAP'a geçtim. Arı Grubu'nun toplantılarına giriyordum. O sırada Yılmaz'la tanıştım ve kendiliğinden çalışma birlikteliği oldu.
    • Eşimin ev işleriyle hiç ilgisi yoktur. Ekmek bile almamıştır. İstanbul'da kent dışında denebilecek bir yerde, Sarıyer Denizciköy'de yaşadığım için alışveriş konusunda mutlaka yedekli olmak zorundayım. Gerçek köylüyüm.
    • ANAP'ın yeni politikalar ortaya koyması gerektiğini düşünüyorum. Arkadaşlarımız yerel düzeyde işbirliği yapabilir, bunu engellemeyeceğim. Ama ortak seçime girme olmayacak.
    
***

Gürtuna AKP sıralarında

        MEHMET DEMİRKAYA İstanbul

    
    İstanbul Büyükşehir Belediyesi'nin 2 katrilyon 250 trilyon lira olan 2004 bütçesi belediye meclisinde kabul edildi. Oylar 108 kabul, 23 ret, 4 çekimser şeklinde çıktı. Meclis toplantısına katılan Büyükşehir Belediye Başkanı Ali Müfit Gürtuna AKP sıralarına oturdu. Önceki gün geç saatlere kadar süren meclis toplantısında konuşan Gürtuna, belediyenin toplam 596 milyon dolar borcu bulunduğunu söyledi. Konuşmasını Ümit Yaşar Oğuzcan'ın "İstanbul" şiiriyle noktalayan Gürtuna'ya, sıralarına oturduğu AKP'den beş uyarı geldi. AKP Grubu adına söz alan Meclis Üyesi Fazlı Korkut "Bütçeyi yarım kalan işlerin tamamlanmasına harcayın. Acil olmayan projelere yatırım yapmayın. Meclisle koordinasyonu eksik etmeyin. Bir yıldan uzun sözleşme yapmayın. Borçlanma kaynağını zorunlu işler dışında kaynak olarak görmeyin" dedi. 

***

'AB ülkeleri İslam'ı tanısın'

    ANKARA Milliyet

    
    Yurtdışındaki temsilciliklerin "teröre bulaşmamış vatandaşları, faaliyetlerine bakılmaksızın dışlamaması" talebinde bulunan TBMM Yurtdışındaki Vatandaşların Sorunlarını Araştırma Komisyonu, İslamın Avrupa devletlerinin tanıdığı resmi dinler arasına alınmasını istedi. Komisyon raporunda, din hizmetleri alanındaki sorunlara ilişkin çözüm önerileri sıralandı. Bu bölümde, "İslamın AB ülkelerinde resmi din olarak tanınması konusunda Diyanet İşleri Başkanlığı'nca gerekli çalışmalar yapılmalıdır" denildi. İslamın resmi din kabul edildiği Avusturya ve Belçika'da Müslümanları temsil eden kuruşulun yönetiminde Türk vatandaşlarının ağırlıklı olarak yer alması konusunda gerekli çalışmaların yapılması istendi.

***

Kings'e nazar değdi!

        
    NBA'DE Pasifik Grubu ikincisi Sacramento Kings, deplasmanda Memphis Grizzlies'e 105-100'lük skorla teslim olarak dört maçlık yenilmezlik unvanını kaybetti. Kings'de, Stojakoviç 27 sayıyla oynamasına karşın yenilgiyi önleyemezken, Grizzlies'de ise 6 oyuncu çift haneli sayı üretmeyi başardı. Pau Gasol 22 sayı ve 6 ribauntla takımının en skorer ismi oldu. Öte yandan San Antonio Spurs'de, Antrenör Popovich'in sözleşmesi, 2007-2008 sezonu sonuna dek uzatıldı. 
    
    Diğer sonuçlar
    Washington - Utah: 91 - 87
    Miami - Atlanta: 97 - 79
    New York - Golden State: 86 - 104
    Minnesota - Houston: 92 - 75
    Chicago - Orlando: 102 - 88
    Phoenix - Seattle: 92 - 91 (U)
    Denver - New Orleans: 116 - 94
    Portland - Milwaukee: 99 - 106
    
***

Yeşilyurt çeyrek finalde

    
    KONFEDERASYON Kupası'nda Yeşilyurt Bayan Voleybol Takımı, 3.tur rövanş maçında Polonya'nın Stal Mielec takımına 3 - 1 yenilmesine rağmen ilk maçı 3 - 0 kazandığı için çeyrek finale yükseldi. İlk iki seti 25 - 12, 25 - 22 kaybeden temsilcimiz üçüncü seti zor da olsa 25 - 23 almayı başardı ve turu garantiledi. Son seti önde kapatan Polonya ekibi galibiyeti yakalamasına rağmen turu geçen taraf Yeşilyurt oldu. Sarı - Kırmızılı bayanlar çeyrek final ilk maçını 21 Ocak'ta İspanya'nın Avilla takımı ile İstanbul'da oynayacak.
    
    
Erdemir elendi
    VOLEYBOL Erkekler Avrupa Top Teams Kupası birinci tur rövanş maçında Erdemirspor, Bulgaristan'ın Lucoil Netfochimik Burgaz takımını 3 - 2 yenmesine karşın, ilk maçı 3 - 1 kaybettiği için elendi. Karşılaşmanın setleri ise 25 - 18, 25 - 21, 23 - 25, 18 - 25 ve 15 - 12 sona erdi.
    
    Filede dün
    V.Güneş Sigorta - E.Toki: 3 - 0
    Eczacıbaşı - Ş.Urfa: 3 - 0
    Dicle Üni. - Numune: 3 - 0
    T.Telekom - Beşiktaş: 2 - 3
    Kocaeli - Karşıyaka: 0 - 3
    
***

KARTAL HER TELDEN: 2-1

    
Beşiktaş, İkinci Lig'de zirveyi kovalayan Kocaeli karşısında kendini fazla sıkmadı, İlhan Mansız ve Serdar Topraktepe'nin golleriyle tur vizesini kaptı

        
    İlk yarı vasattı
    LİGDE dolu dizgin yoluna devam eden Beşiktaş, Türkiye Kupası'ndaki yarışa da Kocaelispor galibiyetiyle başladı, üçüncü tura adını yazdırdı. İlk yarıda pozisyon bulmakta zorluk çeken Siyah - Beyazlılar, rakibinin futboluna ayak uydurunca, ortaya vasat bir mücadele çıktı. Lucescu'nun yedek ağırlıklı kadroyu ikinci devre Ahmed Hassan ve İlhan'la takviye etmesi Kartal'a hareket getirdi. 
    
    Beş dakikada bitti
    48'DE son haftaların suskun golcüsü İlhan ceza alanı dışından sert vurdu, savunmaya çarpan top kaleci Hakan'ı yanıltarak köşeden filelerle buluştu. 53'te Yasin'in şutunu Hakan çıkardı, dönen topu iyi takip eden Serdar, şık bir çalımla ceza alanına girip, ağları havalandırdı. Uzatma dakikalarında Ahmet Yıldırım, ceza alanı içinde Cihan'ı düşürdü, penaltı atışını kullanan Engin skoru belirledi. 
    
    
Lucescu'dan gözdağı
    'Kupayı istiyoruz'
    SİYAH - Beyazlı takımın teknik patronu, soğuk hava nedeniyle maça yeterince motive olamadıklarını, kazandıkları için mutlu olduğunu söyledi. Mircea Lucescu, "Önümüzde daha dört maç var. Hepsini kazanıp, kupayı almak istiyoruz" dedi. Genç Serdar Özkan'ı öven Rumen hoca, "Bugün beni mutlu etti. Düşürüldüğü pozisyon penaltıydı" yorumunu yaptı. Lucescu, Ahmet Dursun'la ilgili soruları ise yanıtlamaktan kaçındı. 
    
    'Kimseye dur demem'
    BEŞİKTAŞ'IN çalıştırıcısı, "İsteyen gider, isteyen kalır. Kimseye 'dur' demem. Çünkü Galatasaray'da böyle bir hata yapmıştım" dedi. Forvet transferinde geri adım atan Lucescu, "Arayışlarımız sürüyor. İstediğimiz fiyat ve kalitede birini bulursak, alacağız" diye konuştu. Tecrübeli teknik adam, oyuncularının daha fazla dinlenmesi amacıyla devre arası tatilini uzun tuttu ve takıma 22 Aralık - 7 Ocak tarihlerinde izin verdi. 
    
***

Alex tehlikeye girdi

    
Fenerbahçe'nin gündeminde olan Brezilyalı, Cruzeiro'da 29 gol atıp, tam 60 asist yapınca tüm Avrupa'yı peşine taktı. Son dakikada Real Madrid, Milan ve Inter'in girişimi, işleri karıştırdı

        YUSUF KOBAL

    
    Fener'in yoluna taş
    SARI - Lacivertli yöneticilerden Mahmut Uslu ile Hakan Bilal Kutlualp'in Brezilya'daki girişimleri yoğun bir şekilde sürerken, Cruzeirolu Alex'in transferi tehlikeye girdi. Ligde şampiyonluğa ulaşan Cruzeiro'nun 133 golünün 29'una imza atıp, 60 asist yapan Alex, performansıyla devleri peşine taktı. Sambacı için Real Madrid, Milan ve Inter'in de devreye girmesi işleri karıştırdı.
    
    Fiyatı artıyor
    FENERBAHÇE yönetiminin, Cruzeiro ile 3 - 4 milyon dolara anlaşabilmek için yoğun bir çaba sarf ettiği, ancak Brezilyalı yöneticilerin 8 ile 10 milyon dolar arasında direndiği bildirildi. Alex için Porto ve Panathinaikos kulüplerinin de fiyat teklifi yaptığı açıklandı. Uslu ve Kutlualp ikilisi dün de Cruzeiro Kulübü yöneticileriyle yoğun bir pazarlık yaptı.
    
    'Listemiz kabarık'
    ASBAŞKAN Mahmut Uslu, Alex dışında gündemlerinde birçok futbolcunun olduğunu açıkladı. Uslu, "Brezilya, her zaman gelip, futbolcu talebimizi gidereceğimiz bir ülke olacak. Sadece transfer döneminde değil, senenin belli aylarında gelip, bazı oyuncuları takip etme düşüncemiz var. İstanbul'da yazılan bazı haberler, buradaki işleri zorlaştırıyor" dedi. 
    
***

Biz bu filmi gördük

    
Terim, "Bazıları haddini aşan konuşmalar yapıyor diye görevi bırakacak değiliz" dedi. Tecrübeli hoca, herkesi terbiyeli ve saygılı eleştiri yapmaya da davet etti

        
    'Görevi bırakmam'
    GALATASARAY Teknik Direktörü, Telekom maçını değerlendirirken, eleştirilere de yanıt verdi. Fatih Terim, yönetimle yaptığı konuşmalarda görevini bırakmaktan hiçbir zaman söz etmediğini belirtti, "Ben kolay pes eden bir adam değilim. Mutlaka Fatih Terim de eleştirilecek. Ancak herkesi terbiyeli ve saygılı eleştiri yapmaya davet ediyorum. Galatasaray vizyonsuz ve hedefsiz bir takım değildir. Türkiye Kupası ve UEFA da, ortaya koyacağı bir vizyondur" dedi.
    
    'Dimdik ayaktayız'
    TERİM, sıkıntılı günler yaşadıklarını tekrarladı ve şöyle devam etti: "Her şey el bebek, gül bebek değil. Bu sıkıntıları aşmak için buradayız. Bazıları haddini aşan konuşmalar yapıyor diye görevi bırakacak değiliz. Bu filmi çok gördük. Senaryolar sadece bana değil, daha önce başkalarına da uygulandı. Dimdik ayaktayız, alnımız açık. Daha lig bitmedi, kupa bitmedi, UEFA bitmedi. Galatasaraylılar'ın ne istediğini çok iyi biliyorum".
    
    'Çözüm içimizde'
    FATİH Terim, çözümün yine Galatasaray'ın içinde olduğunu belirtti. Ünlü çalıştırıcı, "Kaleci hariç pres yapan, çok koşan, ayağa top yapan bir takım yaratacağız. Kolları sıvamış şekilde devre arasını bekliyoruz. Normalde 2 Ocak'ta çalışmalara başlayacağız. Ancak 27 - 28 Aralık'ta Volkan, Ümit Karan, Berkant, Ömer, Suat ve Tamas gibi oyuncular idmana çıkacak. Önemli bir avantaj kaybettik, ama hiçbir şeyi sonuna kadar bırakmayacağız" diye konuştu.
    
    
Galatasaray kaynıyor!
    EROL DEMİRKOL

    Duayenler devrede
    CİM-BOM'UN kötü durumu, duayenleri harekete geçirdi. Galatasaray'ın ileri gelenleri, cuma günü eski başkan Selahattin Beyazıt ile görüşerek, Özhan Canaydın'a olan desteğini çekmesini isteyeceği belirtildi. Ayrıca Başkan'a da sözünü çok dinlediği bir sınıf arkadaşı vasıtasıyla, "Mart'ta aday olma" teklifi yapılacağı öğrenildi. Bundan haberdar olan Canaydın'ın yakın çevresine, "Ben Arnavut'um, başladığım işi yarım bırakmam" dediği ifade edildi.
    
    Süren&Cansun'a teklif
    BEYAZIT'IN, 12 milyon dolarlık teminat mektubuna imza attığı için desteğini çekmesinin zor olduğu vurgulandı. Ayrıca geçen ay yapılan bir yemekte, eski yönetici Oğuz İmregün'ün, "Voleybol kapandı, basketbol kapanma noktasında, Ada gitti, Kalamış gitti. Futbol takımının durumu da çok kötü. Ancak kimseden ses çıkmıyor" demesi de sıkıntıyı açıkça ortaya koydu. Camiada Mehmet Cansun ile Faruk Süren'e baskılar olduğu ancak Süren'in kabul etmediği ileri sürüldü. 
    
***

Sadunhan çimi sever
    Afşın YAKUBOĞLU

    1.AYAK: Mektepli için grup uygun. Va Bene ve Buracan rakipleridir. Bu üç safkandan sonra Nagihan değerlendirebilir.
    2.AYAK: Cankaraca formunu buldu. Gökçebey rakibinin en ufak hatasını affetmez. Göktuğbey her geçen gün daha iyi duruma geliyor. Ballıcalıoğlu ve Gökalp sürpriz şansına sahip.
    3.AYAK: Septo, Şahika mücadelesine son yarışını beğendiğim Güzihala da katılabilir. Sürpriz Carnedas ve Popüler.
    4.AYAK: Sadunhan için grup müsait. Sevdiği çim pistte birinciliğin en güçlü adayıdır. Raif, Çetegen ve Yazgülü daha sonraki ihtimaller.
    5.AYAK: Flamingo Dansçısı kıvamını buldu. Kamelya ve Lady Mirage bu grupta kesinlikle ihmale gelmez. Miss Rain ve Gülru yarıştaki iddialı diğer isimlerdir. Hicazkar ve Chip'i geniş oynayanlar yazabilir.
    6.AYAK: Hazarfen ve Kocabey arasındaki mücadele bence birinciyi belirler. Sarbölek ve Bıçkınbey bu iki safkanın kötü koşması halinde devreye girebilir.
    
***

Kulüplere gözdağı!

    
Maliye Bakanı Kemal Unakıtan, yeni vergi düzenlemelerine karşın ödeme yapmayan kulüplere sert çıktı, "Uygulamayanları yola getirmesini bilirim" dedi

        CEMAL ERSEN

    
    Kulüplerle randevu
    YENİ vergi düzenlemeleri ile ilgili olarak Ankara'da toplantı düzenleyen Maliye Bakanı Kemal Unakıtan, kulüplerin vergi borçlarını ötelemek için yaptığı girişimi geri çevirdi. Cemal Aydın, İlhan Cavcav, Nihat Özdemir, Hüsnü Güreli ve Çağdaş Ergin'in de katıldığı toplantıda, Beşiktaş'ın Fenerbahçe ve Galatasaray'a oranla neden daha fazla stopaj ödediği gündeme geldi. 
    
    Farkı araştırdı
    FENERBAHÇE'NİN 64.5, Galatasaray'ın 519 milyar lira stopaj ödemesine karşın, Beşiktaş'ın 1.7 trilyon lira ödemesi üzerinde duran Maliye Bakanı Unakıtan ve müsteşar Hasan Basri Aktan'ın aradaki farkın nedenlerini sorduğu bildirildi. KDV miktarlarında da önemli fark bulunduğuna dikkat çeken yetkililer, kulüplerin borçlarını öteleme konusundaki isteğini kabul etmedi.
    
    'Yola getiririm'
    BAKAN Unakıtan, vergisini ödemeyen kulüpleri uyararak, "Yeterli kolaylık sağlandı. Yeni uygulamaya uymayanı yola getirmesini bilirim" dedi. Yeniden yapılanma ile kulüplere büyük kolaylık sağlandığını dile getiren Unakıtan şunları söyledi; "Stopajları değiştirdik. Bizim göstermiş olduğumuz kolaylıklardan herkes istifade etsin, gereğini yerine getirsin" 
    
***

En büyük Boca Juniors

        
    FUTBOLDA bu yıl 42.'si düzenlenen Kıtalararası Kupa'yı İtalya'nın Milan takımına penaltı atışları sonucunda 3 - 1 üstünlük sağlayan Arjantin'in Boca Juniors ekibi kazandı. Japonya'nın Yokohama kentinde yapılan karşılaşmanın normal süresi Tomasson ve Donnet'in golleriyle 1-1 sona erdi. Uzatma dakikalarında da gol gelmeyince penaltılara geçildi. Milan dört atıştan sadece birini gole çevirince Boca Juniors kupayı 9. kez Arjantin'e götürdü.


***

Rize işi uzatmadı: 2-3

    
Karadeniz ekibi, Elazığ deplasmanında iki kez öne geçti, ev sahibi takım eşitliği sağladı. Ancak beklediği tur son dakikada Ahmet'in golüyle geldi

        
    Gol düellosu
    ÇAYKUR Rizespor, Elazığ'da gol düellosu şeklinde geçen maçı son dakika golüyle kazandı, üçüncü tura yükseldi. 7. dakikada Zafer ile öne geçen Karadeniz ekibine, 15'te Sedat'ın golüne engel olamadı ve skor 1-1 oldu. 60'da ortaya çıkan Şener yine Rize'yi galibiyete taşıdı. 77'de Sedat bir kez daha eşitliği sağladı. 90+1'de topla buluşan Ahmet, karşılaşmanın uzatmaya gitmesine fırsat vermeden turu takımına kazandırdı.
    
    Maçın karnesi
    HAKEMLER: Yunus Yıldırım, Baki Akın, Volkan Alabaş
    ELAZIĞSPOR: Orkun (7)- Bekir (6), Cem (6), Remzi (5)(Veysi Dk.56 (4), Kartal (6), Sedat (8), Mustafa Marangoz (6), Eser (6)(Eren Dk.46)(Czinege Dk.56 (4) Effa (6), Halit (6), Da Silva (7)
    ÇAYKUR RİZESPOR: Kerem (6)- Ali Eren (7), Fahri (6), Koray (6), Ahmet (7), Zafer (8)(Zeki Dk.88), Okan (6)(Chukwu Dk.83), Sedlak (7), Victoria (7), Şener (7)(Evren Dk.90), Gürol (7) 
    GOLLER: Zafer (Dk.7), Sedat (Dk.15 ve 77), Şener (Dk.60), Ahmet (Dk.90+1), 
    SARI KART: Bekir (Elazığ) Fahri, Zafer (Rize)
    
***

Gümüş Timsah: 0-1

    
Ligde kötü günler geçiren Bursa, A Kategorisi'nde zirve yarışına girişen Kayseri Erciyes karşısında soğuk terler döktü, 103'te Yakup ile güldü

        
    Moral takviyesi
    BURSASPOR, kupada A Kategorisi'nin iddialı ekibi Kayseri Erciyesspor'u zor da olsa yenerek, lig için moral takviyesi yaptı. İlk yarıda taraflar birer net fırsat yakaladı, ancak kaleciler gole izni vermedi. 54'te Yeşil-Beyazlılar gole yaklaştı, ancak Tamer'in şutunda top yan direkte patladı. Normal süre berabere sonuçlanınca, maçta 15 dakikalık ilk uzatma bölümüne gidildi. 103'te Yakup imdada yetişti, ceza alanı dışından şık bir vuruşla, takımına gümüş golle turu getirdi. 
    
    Maçın karnesi
    HAKEMLER: Tolga Özkalfa, A.Turan Ökke, İbrahim Albayrak
    ERCİYES: Murat (7) - Kadir (6), K.Kemal (6), Levent (6) - Ali (7) Kamber (7), Tuna (8), Ramazan (7), Emrah (6) - Onur (7)(Hakkı Dk.55 (7), Gökmen (6) (Mustafa Özsöğüt Dk.55 (7)
    YEDEKLER: Mehmet Ali, Kemal Dulda, Kazım, Mehmet 
    BURSASPOR: Vintila (6) - Miu (5)(Yakup Dk.71 (6), Erman (7), Junior (6)(Tayfun Dk.36 (7) - Orhan (6), Egemen (7), Tamer (7), Erol (6), Frasineanu (6) - Okan (7), Metin (6)(Ömer Dk.104)
    YEDEKLER: Serdar, Mustafa, Mehmet Depe, Serkan
    GOL: Yakup (Dk.103)
    SARI KART: Tamer, Egemen (Bursa)
    

***

Konya son nefeste 3-2

    
Malatya beraberliğinden sonra kriz yaşayan Yeşil-Beyazlı takım, Adanaspor karşısında son saniyelerde hayat buldu

        
    Adana dayanamadı
    KONYASPOR, Türkiye Kupası'nda Adanaspor engelini aşarak yara sardı. Teknik Direktör Hüsnü Özkara'nın istifasıyla sıkıntılı günler yaşayan Yeşil - Beyazlı takım, maça kötü başladı. 21'de Adanaspor Engin ile öne geçti. 28'de Yasin'in ortasını Altan filelere yolladı ve skoru eşitledi. 38'de Volkan'ın vuruşu skoru 2 - 1'e taşıdı. Maçın 57. dakikasında Zafer Biryol, Konya'yı umutlandırdı. 90+2'de Tayfun'un sayısı, ev sahibini tura taşıdı.
    
    Maçın karnesi
    HAKEMLER: Bülent Yıldırım, İrfan Çakır, Metin Kıtmır
    KONYASPOR: Özden (5) - Yasin (6), Ömer (6), Ünsal (6) - Altan (6), Ernani (7), Sedat (6), Zafer Demir (7) (Ogün Dk.46 (6), Cem Karaca (7) - Zafer Biryol (7), Adem (6) (Tayfun Dk.46 (6)
    ADANASPOR: Murat (6) - Ercan (6), Mehmet (7), Hayati (6), Serkan (7) - Lalik (7), Volkan (6), Engin (6), Necati (6) - Meszaros (6), Ali Asım (6) (İlker Dk.80)
    GOLLER: Engin (Dk.21), Altan (Dk.28), Volkan (Dk.38), Zafer Biryol (Dk.57), Tayfun (Dk.90+2)
    SARI KARTLAR: Sedat (Konya), Serkan, Engin, Hayati (Adana)
    
***

Fatura yöneticilere

    
Sporda Şiddet Yasa Tasarısı, TBMM İçişleri Komisyonu'nda da kabul edildi. Milletvekilleri, kulüp yöneticilerine tepki gösterdi

    
    Tasarı geçti
    SON dönemlerde tribünlerde artan anarşiyi sona erdirmek için hazırlanan Sporda Şiddet Yasa Tasarısı, TBMM İçişleri Komisyonu'nda da kabul edildi. Üyeler, herhangi bir değişiklik yapmadan taslağı Adalet Komisyonu'na sevk etti. Emniyet Genel Müdürlüğü Asayiş Dairesi Başkan yardımcısı Vasfi Kara, "Bütün gün taraftarlarla kol kola kalan polis caydırıcılığı kaybediyor. Taraftar çekirdek bile ikram ediyor" dedi.
    
    Sorumlular belli
    CHP Trabzon milletvekili Şevket Arz, yöneticilere ateş püskürdü. Arz, "Bu işin sorumluları kulüp yöneticileri. Bir milyar lira verip hangi taraftar havai fişek, maytap alabilir. Eskiden şehirlerarası otobüslerle deplasmana gidilirdi. Şimdi taraftar özel otobüslerle taşınıyor, otellerde kalıyor. Aldıkları biletleri satıyorlar. Hepsinin evleri, arabaları var. Bu fanatikleri destekleyenler idareciler ve yandaşları" suçlamasında bulundu.

***

Çocuklar da Aziz Nesin okusun 
BAYRAM tatilleri büyükler ve çocuklar için, yarı tatiller çocuklar, öğrenciler için okuma vahalarında yaşanabilecek en güzel günlerdir. 

Türkiye’de Aziz Nesin okumamış bir yetişkine rastlayabileceğimi sanmıyorum.

Biz okuduk, ya çocuklarımız?

Onların da mizah duygusunu geliştirmek, topluma, insanlara katı bir tavırla bakmalarından kurtulmalarını, insanlara, sorunlara gülerek yaklaşmalarını istiyorsak Aziz Nesin okutmalıyız.

Üstelik bu kitapları artık çok ucuza edinebilirsiniz.

Beş kitap tam 500 bin adet basıldı.

Bizde eksik olan, dünya görüşümüzü mizah eşliğinde oluşturma alışkanlığını çocuklarımız daha şimdiden kazanırlarsa, ileride kızmadan tartışmayı, kavga etmeden uzlaşmayı öğreneceklerdir.

ÇOCUK kitaplarının adını ve fiyatını yazmalı önce.

Borçlu Olduklarımız, yaşanmış gerçeklerden ortaya çıkan bir kitap ve 1.75 YTL.

Bu Yurdu Bize Verenler, Ulusal Kurtuluş Savaşı’ndan öyküler. Bu kitap ilk olarak Oya Ateş takma adıyla yayımlanmıştı, (kızının ve oğlunun adlarıydı) yoksa Aziz Nesin imzalı kitap okullara giremezdi, okutulmazdı. 1.75 YTL.

Ben de Çocuktum’la ilgili açıklaması sanırım birçok anne baba için tatlı bir uyarı niteliği taşımaktadır:

‘Örneğin alalım beni... Şimdi açıkça söyleyeyim ki bir zamanlar çocuk olduğumu unutmuş olduğum için, kendi çocuklarıma her zaman iyi davranmadım.

Baba olarak ‘Bir zamanlar ben de çocuktum...’ diyebilseydim, çocuklarıma daha iyi, daha hoşgörülü davranabilirdim.

Doğrusu, böyle yapmadığım için, şimdi pek çok üzülüyorum.’ Bu kitap da 2.25 YTL.

Anıtı Dikilen Sinek, 2.25 YTL.

Büyükler unutulmuş değil, onlar için de seçilmiş öykülerin yer aldığı Adamı Zorla Deli Ederler kitabı çıktı. 3 YTL.

Adam Yayınevi, 20 yıldır Aziz Nesin kitaplarını yayınlıyor. Biliyorsunuz ki Türk mizahının büyük ustası hem sağlığında hem de ölümünden sonra kitaplarının tüm gelirini Çatalca’daki Nesin Vakfı’na bıraktı. Şu anda Vakıf’ta 41 çocuk yaşıyor.

Bu kitapları almakla çocuklar ve büyükler hem bir ustayı okuyacaklar hem de Vakıf’taki çocukların eğitimine katkıda bulunacaklar. İki duyguyu bir arada yaşamak ne güzel. 

BAKIN bu kitapları almak için ille de kitapçıya gitmek zorunda değilsiniz.

Migros, Gima, Toys’R Us ve D&R’larda bulabileceksiniz.

Çocuklar, büyükler bu kitaplarla gerçekten çok zevkli bir tatil geçirebilirsiniz. 

***

Türk Dil Kurumu’nda bir gün 
TÜRK DİL KURUMU’nda cuma günü ‘Türkçe’yi Edebiyattan Öğrenmek’ başlıklı bir konuşma yaptım. 

Savım şuydu; bir dilin öğrenilip kullanılması için, dilbilgisi, dilbilim kitaplarından çok, iyi yazılmış, seçkin edebiyat metinlerinin rolü ve işlevi daha büyüktür.

Salonda, iyi bir dinleyici kitlesi vardı, güzel sorular sordular.

Ama ne var ki, benim gözümün önünde ecel celalilerinin aramızdan aldığı arkadaşlarımın yüzleri, lanetli bir dia gösterisi gibi gözümün önünden geçip gidiyordu.

Biz, benim kuşağımdan birçok kişi, 1960 askeri ihtilálinden sonra TDK’ya üye olmuştuk.

Sanırım Ankara’ya ikinci gidişimdi. Kurultay, Dil-Tarih-Coğrafya Fakültesi’nin salonunda yapılmıştı. Pembe binanın girişinde, yeni bir üyeliğin coşkusunu yaşıyorduk.

Dostlarımın çoğu sağdı o zaman. Kurultay’a katılanlara İsmet İnönü, Bulvar Palas’ta çay düzenlemişti.

Gündüzleri başka, geceleri başka lokantalarda küçük topluluklar hep edebiyattan, dilden konuşurlardı.

Bahçeye bakan kahvaltı salonunu sevdiğimden Stad Oteli’nde kalmıştım.

SİSLİ anıları ölüm gerçeği netleştiriyor.

Yıllar sonra, 1980 öncesinin puslu havada soluduğumuz ölümcül nefesi, bir kasırgaya dönüşmüştü.

Evinde birlikte yemek yediğimiz Bedrettin Cömert, ertesi gün öldürülmüştü, cenaze törenine ileride bir bombanın kurbanı olacak zamanın Kültür Bakanı Ahmet Taner Kışlalı’nın makam arabasında gitmiştim.

İdrak etmiştik ki, artık hayatımıza kan girmişti.

Ondan sonra nice dostlarımız ardı ardına yanımızdan alındı; gönlümüzde, belleğimizde, hatıralardaki halleriyle kaldı.

Cavit Orhan Tütengil, Ümit Doğanay, Ümit Kaftancıoğlu (Garip Tatar).

TDK’ya girer girmez, şöyle bir bakındım Cahit Külebi, bugün beni öğleyin Kral Çiftliği’nde yemeğe davet eder diye; Tahsin Saraç o sönmeyen, bitmeyen coşkusuyla ya bir sözlükten, ya şiirden söz ederdi; Ceyhun Atuf Kansu, şiiri kadar sevecen bir yüzle yanımıza gelirdi; Ömer Asım Aksoy, sessiz, sakin ama inancında kararlı bir bilgeydi.

Kurultay, Ankara’da yaşayan dostlarımızla hasret giderme seanslarının toplamıydı sanki.

DOSTLUKLAR, acılar, anılar. Lucretius’un dediği gibi, ‘Keder atımızın terkisine biner gelir’. 

***

Üstad, bu yazıda cevher var mı? 
Geçen yıl doğumunun yüzüncü yılı nedeniyle Necip Fazıl’ın edebiyat eserleri ve düşünceleri üzerine çalışmalar yoğunlaştı. 

Herkes onu şiirinden inancına kadar yeniden değerlendirdi, adeta yüz yıllık serüven içinde değişen ve değişmeyen yanlarını tespit etmeye çalıştılar. Geçtiğimiz aralık ayında çıkan bir kitap ve ocak ayında yayımlanan bir derginin özel sayısı asıl yankıların 2005 senesinde süreceğini gösteriyor.

Hece dergisinin Düşünce, Tarih ve Bir Coğrafya Tasarımı Olarak BÜYÜK DOĞU VE NECİP FAZIL KISAKÜREK özel sayısında (Sayı. 97, Ocak 2005) Ahmet Çoban’ın Bir Dehanın Oluşumu (Kendi Dilinden Necip Fazıl) yazısının ilk cümlesini birlikte okuyalım:

GİRİŞ: Necip Fazıl, daha kendi sağlığında şöyle der: ‘Benim hakkımda yazılanlar kendi eserlerimin belki de yüz misliydi. Fakat bu yazılardan bir dirhem cevher çıkaramazsınız.’

Şair yaşasaydı, bu yazımdan sonra ona, cevher var mı bu yazıda sorusunu yöneltirdim.

Genelde şairler, kendileri hakkında yazılan yazıları beğenmezler, Necip Fazıl Kısakürek’in bu tespitini de olağan karşıladım.

Doğumunun 100. yılında Türk şiirinin önemli adı, düşünceleriyle de tartışılan Necip Fazıl Kısakürek’in Çile başlığı altında toplu şiirleri iki yayınevi tarafından yayınlandı:

Büyük Doğu ve YKY. Büyük Doğu daha evvelden zaten basıyordu ancak özel ciltli baskısıyla kitabı Üstad’a yakışır bir hale getirdi.

Hece dergisinin 884 sayfalık, şairi bütün yönleriyle ele alan özel sayısı şu bölümlerden oluşuyor:

Düşüncesi/ Şiiri/ Tiyatrosu/ Romanı ve Dili/ Tanıklıklar/ Soruşturmalar/ Albüm/ Kaynakça.

NECİP FAZIL’A KİTAP 

Çeşitli yazarların, uzmanların yazılarından oluşan Necip Fazıl. Doğumunun 100. Yılında, Kültür ve Turizm Bakanlığı tarafından yayınlandı.

Kitapta, Mehmet Çetin’in Türk Edebiyatında Fırtınalı Bir Zirve yazısında Necip Fazıl’ın ayrıntılı hayatını bulabilirsiniz.

Onun hayatını okuduğunuzda, buradan eserlerindeki izdüşümleriyle karşılaştırabilirsiniz.

M. Orhan Okay, Necip Fazıl Şiiri ve Poetikası’nda bakın ne diyor:

‘Necip Fazıl Cumhuriyet dönemi Türk şiirinde, şiirin estetiği üzerinde ısrarla duran birkaç edebiyatçıdan biridir.’

Okay, onun poetikasını Ahmet Haşim’in ve Orhan Veli’ninki ile mukayese etmektedir.

Beşir Ayvazoğlu’nun ‘Çile’ Penceresinden Necip Fazıl yazısında, şaire alışılmışın dışında bir yaklaşım bulacaksınız.

Talát S. Halman’ın, Mustafa Şerif Onaran’ın yazıları, şiiri için şimdiye kadar söylenenlerden farklı, başka bir kesimin sesi olarak ilgi çekici gelecektir.

Kültür ve Turizm Bakanlığı’nın hazırladığı kitapta, başka şairlerle Necip Fazıl’ı mukayese eden iki yazıya dikkatinizi çekerim:

Biri Kolektif Aklın Senfonya ve Serenad şiirlerinde buluşturduğu iki şair: Necip Fazıl Kısakürek ve Herman Hesse, diğeri de Ahmet Cuma’nın Necip Fazıl Kısakürek ve Rainer Maria Rilke’nin Şiirlerinde İmgesel Anlatım.

Mehmet Nuri Şahin-Mehmet Çetin’in hazırladıkları Doğumunun 100. Yılında Necip Fazıl’da şiirini izleyen bölümlerde hikáye ve romanları, tiyatro eserleri, sinema ve senaryoları, müzik ve bestelenen eserleri, belgeler-eserler-kaynakça bölümleri de yer alıyor.

Gerek özel sayıyı, gerek kitabı okuyunca Necip Fazıl’ı bütün yönleriyle tanıyacak mısınız?

Hiçbir kitap, hiçbir yazı bir şairi, düşünce vadisinde de iddia sahibi olan adamı tanımak için yeterli değildir.

Ancak bu konuda okurlara başka bir yöntemi salık veririrm.

Necip Fazıl’ı tanımak, düşüncesinden edebiyatına kadar her yönüyle fikir sahibi olmak için önce onun eserlerini okumanız gerekir. Her edebiyatçı için geçerlidir bu, ama onun için özellikle gereklidir.

İki kaynak çalışmanın da okura yüklediği bir görev var. Bu metinleri, eleştirileri nesnel biçimde okumak. Ne yazık ki, onun şiiri, kendisi, düşüncesi için yazılanların ortak bir özelliği vardır: Ya sevilir ya da kıyasıya eleştirilir. Çünkü fanatik sevgililer, bu saplantıları yüzünden başka okurları uzaklaştırırlar, oysa bilgiler ışığında onu okuduğunuzda gerçekten iyi bir Türk şairi ile, şiir hayat üzerine düşünen biriyle karşılaşacaksınız.

Hece’de, kitapta size epeyce zengin malzeme sunuluyor, bunlar arasından ayıklama elbet sizin beğeninize, sizin kafanızdaki Necip Fazıl imajına göre yapılacaktır.

Dileğimiz her şair, her edebiyatçı için bu tür çalışmaların yapılması.

NECİP FAZIL 100. YILINDA BİLE TARTIŞMA YARATTI

DOÇ. DR. ALİ İHSAN KOLCU

Baudelaire’in nefsi şehvete Necip Fazıl’ınki kumara boyun eğmişti

Türk edebiyatında Baudelaire adıyla birlikte üzerinde taşıdığı tesiri göstermesi bakımından adı zikredilen şairlerden biri de Necip Fazıl’dır. Şairin Baudelaire’le yakınlığı, yazılarından anlaşıldığına göre, Paris yıllarına dayanmaktadır. Paris tıpkı Yahya Kemal ve Tanpınar gibi Necip Fazıl’ı da büyüleyen bir şehirdir. Bu bakımdan Yahya Kemal’le aralarında büyük benzerlikler vardır. Her ikisi eğitim amacıyla bu şehre gitmişler ve bir ‘diploma’ sahibi olmadan Türkiye’ye dönmüşlerdir. Her ikisi de Paris’i bir ‘fláneur’ (gezgin) gibi dolaşmışlar, bu şehrin kültür ve hürriyet kokan sokaklarında süfli lezzetlerin peşinde koşmuşlardır...

Necip Fazıl’ın Baudelaire ile olan ünsiyeti, hayatın uç noktalarına kadar nefsinin arzuladığı biçimde gidebilme cesaretine sahip olması noktasında birleşir. Baudelaire ömrünün sonuna kadar, zaman zaman şikáyet etmesine ve kaçıp kurtulmak istemesine rağmen, nefsinin emrinde yaşamış bir sanatkárdır. Onun nefsinin tutsak olduğu başlıca faktör ‘şehvet’ ve ‘kötülük’ tutkusudur. Necip Fazıl’da ise bu, ömrünün sonuna kadar değişik biçimlerde devam edecek olan ‘kumar’ tutkusudur. Kumar, Necip Fazıl’da sadece káğıt ya da zarların tayin ettiği bir ‘oyun’un heyecana sürüklediği bir ruhun tatmini değil, aynı zamanda bir hayat felsefesi ve yaşam biçimidir.

Baudelaire’den Necip Fazıl’a tesir eden temel izlek, onun bohemliğinin tezahürü olan bu ‘kumar’ tutkusudur. 

(Doğumunun 100. Yılında Necip Fazıl kitabından bir alıntı, Kültür Bakanlığı Yayınları).

MEHMET SOYAK

Bravo! Onu kıskananlar dahi böyle bir değerlendirme yapmamıştı

Kültür Bakanlığı’nca Necip Fazıl’ın doğumunun 100. yılı anısına hazırlanan armağan kitaptaki Doç. Dr. Ali İhsan Kolcu’nun bilimsel yöntemlerle yaptığı incelemesiyle, Necip Fazıl’ın genel kanının aksine, hiç de kendine özgü bir şair olmadığı tespit edilmiştir!.. Yazıdan anlaşılmaktadır ki Necip Fazıl ‘Elem Çiçekleri’ kitabını açarak, her bir şiir üzerinde uğraşa/didine, düşüne düşüne kendi şiirlerini yazmıştır. Yazarın dayanak noktası Baudelaire’in Necip Fazıl’ın beğendiği bir şair olması ve gençliğinde Baudelaire’den etkilendiğinin bazı yazarlarca belirtilmesidir. Buradan hareketle, yazar artık bilimsel birikimi ve mantık gücüyle dur durak bilmeden koşmuş koşmuş, ta Necip Fazıl’la ilgili bu özgün görüşlere varmıştır! Bravo! Necip Fazıl’ın rakip ve kıskananları dahi böyle bir değerlendirmeye ulaşamamışlardı.

(‘Çok orijinal bir Necip Fazıl değerlendirmesi’, Mehmet Soyak, Hece dergisi özel Necip Fazıl sayısı, A.İ. Kolcu’ya cevap)

DOĞAN HIZLAN'IN SEÇTİKLERİ

Bir Yalnız Diva Suna Korat Deniz Banoğlu Doğan

Tunç Gölgeler Lindsey Davis Kitap

Osmanlı Devri Mimarisi Oktay Aslanapa İnkıláp

Şiirde Metafizik Gerçek Sedat Umran İz

Cinayet Mahkemesi Anıları Andre Gide Liman 

***

AB’ye girmek uzun bir yol AB’yi öğrenmek daha uzun 
Her gün gazetede, televizyonda Avrupa Birliği ile ilgili bir haber dinliyoruz, okuyoruz. 

Konuyla ilgili birçok yayın da artık kitapçı vitrinlerinde gözüküyor.

Peki bu konuda yeterli bilgimiz var mı?

AB’nin önemli organları, kuruluşları hakkında ne biliyoruz? Eğer bu birliğe girersek bizim yerimiz, durumumuz ne olur?

Sanırım hayati önemi haiz durumumuzu anlayabilmek, değerlendirebilmek için donanımlı olmak zorundayız. Yoksa bize sunulan yüzeysel bilgilerle yetiniriz.

Avrupa Birliği Ansiklopedisi’nin (İki cilt; birinci cilt A-G/ikinci cilt H-Z) bazı maddelerini okurken, birliğin karmaşık yapısının bir bölümünü çözme çabasında bulundum, ayrıca ekonomiden kültüre kadar bu birliğin çeşitli alanlardaki tarihi gelişimini az çok öğrendim.

Desmond Dinan’ın editörlüğünde hazırlanan ansiklopedideki maddeleri konunun uzmanları yazmış. Dilimize Hale Akay çevirmiş, Hale Akay ile Ece Öztan -ki ikisi de akademisyen- madde sonlarında Güncelleme bölümüyle bilgiyi, rakamları bugüne getirmişler.

Peki AB fikri ne zaman doğdu, bu projeyi ortaya kim attı?

9 Mayıs 1950’de Fransa Dışişleri Bakanı Robert Schuman, Paris’te, dışişleri bakanlığında yaptığı tarihi açıklamayla Fransa ve Almanya’nın kömür ve çelik üretiminin tüm Avrupa ülkelerine açık yeni bir uluslararası örgüt altında birleştirilmesi çağrısında bulundu.

18 Nisan 1951’de de AKÇT (Avrupa Kömür ve Çelik Topluluğu), Paris’te, Fransa, Almanya, İtalya, Belçika, Hollanda ve Lüksemburg (Altılar) temsilcileri tarafından imzalandı.

Burada herkes kendi çıkarını gözetiyordu. Çünkü daha 1949 yılında, yani İkinci Dünya Savaşı’nın bitiminin üzerinden dört yıl geçmeden, Fransa ekonomisini güçlendirmeyi -çelik ve kömürü düşünerek- Almanya’nın bu konuda geri kalmasına göre planlıyordu.

Avrupa Birliği Ansiklopedisi’nde iki hususun altını çizmek gerekiyor.

Birincisi bizde olduğu gibi bir kitabı, bir ansiklopediyi baştan sona tek kişi yazmamış, değişik adlar, uzmanlık alanlarına göre bu ansiklopedide yer almış.

Diğeri de, AB’nin kuruluş ve işleyişi, güçlenmesi konusunda İkinci Dünya Savaşı sonrası önemli politikacılar hakkında da bilgi verilmesi.

Sunuş’ta ansiklopedinin niteliği, özelliği şöyle tanıtılmaktadır:

‘Avrupa Birliği Ansiklopedisi, AB politikaları, kurumları, programları, AB’nin tarihsel gelişimi, bütünleşme sürecindeki önemli olaylar ve kişiler ile AB açısından önem taşıyan diğer uluslararası aktörler ve kurumlar hakkında ayrıntılı bilgiler içeriyor.

Ansiklopedinin en önemli özelliği, birçok maddenin konu üzerinde çalışan akademisyenler ve AB kurumlarında görev yapmış uzmanlar tarafından kaleme alınmış olmasıdır.

Bu sayede hem ilgili konu hakkında ilk elden kapsamlı bilgiye ulaşılmakta, hem de birbiriyle alakalı maddeleri hazırlayan farklı kişilerin konuyu ele alış biçimleri ve değerlendirmeleri sayesinde AB içindeki farklı görüşler ve gelecek perspektifleri de açıkça takip edilmektedir.’

Maddelerin çoğunun uygulamada çalışan uzmanların kaleminden çıkmış olması, bizim için ayrı bir önem taşıyor.

Ansiklopedideki her maddenin sonunda bir bibliyografya yer alıyor. Böylece, konunun ayrıntısına inmek isteyenler bu kaynaklardan yararlanabilirler.

AB sözü, kavramının uzantısı, kapsadıkları üzerine bilgi edinmeden, bence küçük bir gazete haberini bile anlamak mümkün değildir. Bu ansiklopedinin maddelerine baktıktan sonra bu yargıma siz de katılacaksınız.

Ansiklopediyi karıştırdıkça, ilgilendiğiniz, öğrenmek istediğiniz maddeyi okudukça, AB’nin, bir benzetmeyle, kırkayak ya da ahtapotu andırdığını fark ettim.

Çünkü yalnız kendi üyeleri için değil, üye olacaklar için ya da hiçbir zaman üye olmayacak devletler için de projeleri, kuruluşları var.

Sözgelimi ABD-AB ilişkileri, AB-Arap ülkeleri ilişkileri konusundaki maddeler, sanırım bizim açımızdan ayrı bir öncelik taşıyor.

AB’nin ekonomik, siyasal kuruluşları konusunda elbette maddelerden ayrıntılı bilgi edinebilirsiniz. Ya kültürel ortaklık?

Buna dair bilgileri de kitapta ayrıntılı olarak bulacaksınız, 2003’te Avusturya’nın Graz şehri, 2004’te Fransa’nın Lille ve İtalya’nın Cenova kentleri kültür başkenti seçilmişlerdi. 2005’te İtalya’nın Cork şehri, onu da Yunanistan’ın Patras kenti izleyecek, umarım bir gün bizim ülkemizden de bir kültürel başkent seçilir.

Her zaman okuduğunuz, Türkiye’yi, Türk vatandaşlarını da ilgilendiren, onların hak araması için kapıları açık bulunan kurumlar hakkında yeterli bilgiyi edineceğiniz ansiklopedi, bugüne kadar öğrenemedinizse bu açıdan da sizin için güvenilir bir kaynak olacaktır.

Avrupa Adalet Divanı, Avrupa Parlamentosu, Avrupa Konseyi, Avrupa Kültür Başkenti nedir, uygulama nasıl yapılır, yetkileri nedir. Hepsi anlaşılır, yalın bir dille yazılmış.

Ansiklopedinin, uzman dışındaki okurlar tarafından kolay anlaşılırlığı, ki ansiklopediler zaten böyle yazılmalıdır, ondan yararlanma katsayımızı artırmaktadır.

Ansiklopedinin sonundaki kısaltmalar, Devlet ve Hükümet Başkanları Zirveleri listesi, tablolar okuma alanlarını da genişletmektedir.

AB (Avrupa Birliği) ile ilgilenmek zorundayız. İlginin sağlıklı olması için de bilgi gerekiyor.

‘Her eve lazım’ yargısına rahatça varabilirim.


DOĞAN HIZLAN'IN SEÇTİKLERİ


Edip Cansever Sonrası Kalır I-II YKY

Dan Brown İhanet Noktası Altın

Meltem Ahıska Radyonun Sihirli Kapısı Metis 

Jules Verne Esrarlı Ada I İthaki

Falih Rıfkı Atay Çankaya Pozitif 

***

Closer bana çok şey öğretti’ 
ŞULE ÇİZMECİ’nin ‘Gücün faturasını ödüyorum’ başlığıyla yayınlanan Vasıf Kortun’la yaptığı söyleşiden (Radikal, Cumartesi, 23 Nisan 2005) bir bölümü okumanızı isterim: 

‘Geçmişte çok fazla konuştum, kimi zaman nazik konuşmadım. Closer filmi (Türkçe adı Daha Yaklaş) bana çok şey öğretti. Dört kişi arasında geçer olaylar... Aralarındaki problemi medeni bir şekilde çözüyorlar, söyleme biçimleri o kadar edepli ve nazik ki... Ben kimi zaman çok gereksiz bir şiddetle söylüyorum söyleyeceğimi. O an ağzımdan kaçıyor, benim öyle bir problemim var.’

Vasıf Kortun, Hollandalı Charles Esche ile birlikte 2005 İstanbul Bienali’ni hazırlıyor. Art+Auction’un sanat camiasının dünyadaki etkili 100 kişisi arasında yer almış.

Garanti Platform’un da kurucusu ve yöneticisi aynı zamanda Vasıf Kortun.

Gerek kendi kişiliği gerek kurumu ile ilgili eleştirilerini, özeleştirilerini okudum. Doğrusu çok da beğendim, ben aydınlık, olgunluk derecesini özeleştiriyle ölçerim.

VASIF KORTUN’un söyledikleri hakkında iki yorum yapacağım:

Birincisi belli deneyimlerden sonra, insan başkalarına karşı daha uysal, daha gönül kırıcı olmayan bir üslup kullanıyor. Mesleğinizin, alanınızın zirvesine çıktıkça, kendinizi de başkalarını da daha iyi değerlendirebiliyorsunuz.

Tepeden bakmayı olumlu bir biçime dönüştürebiliyorsunuz.

Behçet Necatigil’in bir dizesi her zaman bana yol gösterici olmuştur:

‘Bekler bazı şiirler bazı yaşları.’

Demek ki, insanın olgunlaşması da bir süreç.

Bir sanat, edebiyat eserinin bizdeki etkisinin önemini söylemeye gerek var mı?

Zaman zaman sorulur, unutamadığınız kitaplar, filmler, sizi etkileyen eserler. Çoğumuz bu soruyla karşı karşıya kalmışızdır. Okuyan biri için de bu sorunun yanıtı zaman zaman değişir.

Vasıf Kortun’un bir filmin etkilemesi sonucu, ilişkiler toplamını değiştirme girişimi de hoşuma gitti. Çünkü sanatçı duyarlığının her zaman etkilere, yeniliklere açık olduğunu bilirim.

SÖYLEŞİNİN bu yanına dikkatinizi çekmek istedim. 

***

Eğer 14 trilyon bulunursa Ankara’daki müze tamamlanacak 
‘ANKARA ÇAĞDAŞ SANAT MÜZESİ’Nİ BEKLİYOR yazım (Hürriyet, Salı, 18 Nisan 2005) üzerine eski Kültür Bakanı İstemihan Talay beni aradı, müze fikrinin oluşumu üzerine bilgilendirdi. 

Müze’nin yapılması kararının Milli Komite Toplantısı’nda alındığını, böylece bunun bir devlet sorumluluğu meselesine dönüştüğünü belirtti.

Turan Erol’un gönderdiği belgelerde de; gerçekten 9. Cumhurbaşkanı Süleyman Demirel’in talimatıyla Necdet Seçkinöz imzasıyla çalışmalara başlandığı, dönemin Kültür Bakanı İsmail Kahraman’ın ödeneksizlik yüzünden bunu gerçekleştiremediği ortaya çıkıyordu.

Eski Kültür Bakanı İstemihan Talay, bu kararı kendi bakanlığı zamanında uygulamaya koyduğunu, %70’e yakın yatırımın da sponsorlar tarafından yapıldığını, çok az bir yatırımla Müze’nin açılabileceğini belirtti.

Ayrıca, bu binanın yalnız onarılması değil, kentsel dokuya bir sanat kurumu olarak katılmasının da Ankara’yı güzelleştireceğini, devletin bunu bitirmesi gerektiğini yeniden hatırlattı.

ÇAĞSAV (Çağdaş Sanat Vakfı) Başkanı Şefik Kahramankaptan’dan bir e.posta aldım.

ÇAĞSAV’ın 11 Nisan 2005 Pazartesi akşamı Onur Ödülleri törenine eski Bakan İstemihan Talay, yeni Bakan Atilla Koç ile Müsteşar Mustafa İsen katılmışlar.

Atilla Koç, Mülkiye’den sınıf arkadaşı İstemihan Talay’ın yarım kalan işlerini tamamlayacağını, hatta açılışa onu da çağıracağını söylemiş.

Şimdi, bu Müze’nin açılabilmesi için kaç lira gerekiyor?

Şefik Kahramankaptan’ın mektubunda ayrıntılı bir maliyet raporu var:

‘Binanın sadece inşaatının bitirilmesi için 6 milyon YTL’ye ihtiyaç vardır.

Yeraltındaki yeni bölümlerinde 400 kişilik bir de ileri teknolojili konferans salonunun bulunduğu, her türlü uluslararası sergi ve toplantının düzenlenebileceği Müze’nin oluşturulma ve binanın işletilmeye başlanması için gerekli mekanik aksam ve uygulama için de yaklaşık 8 milyon YTL gerekmektedir.

Yani toplam gerekli para 14 milyon YTL’dir.’

Yani eski parayla 14 trilyon gerekmektedir.

Eğer para sağlanırsa, bina 6 ayda tamamlanabilecekmiş.

Müzelerin açılması hele Ankara Çağdaş Sanat Müzesi’nin açılması başkent için önemli ve hayatidir.

Ancak Resim ve Heykel Müzesi’nin durumu ile de bakanlık ilgilenmelidir.

GENE tek çözüm sponsorların katkısı. 

***

Çöküş’ü seyrederseniz Kavgam’ı okumazsınız 
EN ÇOK SATANLAR listesinde Hitler’in Kavgam kitabının yer alması tartışmalar yarattı. 

Sinemalarda da şimdi oynayan Çöküş filmini seyrettikten sonra, bu tartışmalarda kullanabileceğiniz sağlam kanıtlar edinebilirsiniz.

Çünkü Çöküş’te Nazizm’in bir hayal olduğunu, bir sanrı uğruna milyonlarca kişinin önce ruhlarının, sonra bedenlerinin yok edilişini hüzünle gördüm.

Her kitapta yazılanlar etkileyicidir, bir rüyayı gerçek sanabilirsiniz.

Acı gerçekler, savaşın ne yaman bir bela olduğunu bütün ürperticiliğiyle karşımıza çıkarıyor.

Sinemanın gücü, yaygınlığı bir yanlışı düzeltiyor, insanları yeni bir Nazizm, faşizm fırtınasından koruyor.

Toplumun en dikkat edeceği husus, ardına takılacağı lideri duygularıyla değil, mantığıyla değerlendirmesidir.

Belki de en doğru değerlendirme, dünya tiyatrosunun büyük adı Bertolt Brecht’in Galileo Galilei’de sahnedeki kahramanı aracılığıyla söylediğidir. Orada Gelileo, kurtarıcı arayan, bekleyen ülkelerin haline acır.

GEREK Kavgam’ı, gerek Çöküş’ü bir arada değerlendirenler, sanırım o kitabı okumak istemeyeceklerdir.

Özellikle bir kitabı salık veririm. Filme konu olan Hitler’in Sekreteri-Führer’le İkibuçuk Yıl kitabıdır. Münihli genç bir kızın, sekreter Traudl Junge’nin anıları (Çeviren: Vedat Çorlu, Alkım Yayınları) diktatörlükte yaşanan insan ilişkilerinin ikiyüzlülüğünü de sergilemekte.

Junge, Önsöz’de anıları üzerine bir yorumda bulunuyor:

‘Anılarımı, yazdığım haliyle yıllar sonra tekrar okuduğumda, yaklaşımımda karşılaştığım eleştiri yoksunluğu ve mesafesizlik karşısında irkildim ve utandım. Nasıl olmuş da bu denli saf ve budalaca davranabilmişim?

Geçmişimle ve içimde giderek büyüyen suçluluk duygusuyla ciddi ciddi ilk kez altmışlı yılların ortalarında yüzleşmeye başladım.

Bu adamın işlediği cinayetlerin perdesi aralandığından beri biliyorum ki, benim de bu suçun bir parçası olduğum duygusunu hayatımın son saatine kadar içimde taşıyacağım.’


ŞİMDİ bir karşılaştırma önereceğim:

Karşılaştırmalı yöntemin sizi doğrulara ulaştıracağından kuşkum yok.

Canınız isterse Kavgam’ı okuyun ama mutlaka Çöküş filmini seyredin, filmden sonra da Hitler’in Sekreteri kitabını okuyun.

Özgürlüğü savunan, çağdaş bir insanın bir daha Kavgam’ın sayfalarını açmayacağına inanıyorum. 

***

Yeni Roman’ın ve yeni sinemanın zirve adı Alain Robbe-Grillet 
BU akşam saat 19.00’da Atlas Sineması’nda ‘Yeni Roman’ın ve ‘yeni sinema’nın en tanınmış adı Alain Robbe-Grillet, Uluslararası İstanbul Film Festivali’nin konuğu olarak ‘Yaşam Boyu Başarı Ödülü’nü alacak. 

Ödül töreni, Güzel Tutsak (La Belle Captive) filminin gösteriminden önce yapılacak.

Kimdir Alain Robbe-Grillet?

18 Ağustos 1922’de Brest’te (Fransa) doğdu, tarımbilim okudu. Uzunca bir süre tarım uzmanı olarak çalıştı.

İlk romanı ‘Silgiler’ (Les Gommes) biçim olarak klasik bir dedektif öyküsünü andırıyordu, ‘Kıskançlık’ta geçmiş, bugün ve geleceği iç içe işledi. ‘Gözleyici’ (Les Voyeaur) sadist bir katilin çevresinde dönüyordu.

‘Yeni Roman’ (Paur un Nouveau Roman) kitabıyla yeni edebiyat akımının en önemli kuramcısı olmuştu.

Enstantaneler, Kıskançlık ile Yeni Roman kitabı dilimize çevrildi.

Belki de Roland Barthes, onun romanları üzerine inceleme yapmasaydı, ‘Yeni Roman’ tabiri kullanılmayacaktı.

SİNEMACI Alain Robbe-Grillet’den nasıl görüntüler yerleşmiş belleğime.

Mekánların ve nesnelerin ayrıntısının tadını çıkarmayı öğretti bana. ‘Ölümsüz Kadın’ın (L’immortelle) çarpıcı görüntüsünü hálá hatırlıyorum.

Kamera kızgın güneşin parlattığı Yedikule Surları’nın üzerinde geziniyor. Birdenbire izleyiciyi görüntülerden uzaklaştıran bir müzik, sinema salonunu çınlatıyor.

Müzeyyen Senar’ın sesinden çok tanıdık Misket’in ünlü nakaratı:

‘Oy farfara farfara

Ateş düştü şalvara

Ağzım dilim kurudu

Kız yalvara yalvara.’

Sarsıcı bir güzellikti benim için. Filmden çıktıktan sonra şunu düşündüm:

Bir Batılı, bir Fransız bunu nasıl yorumlardı.

İstanbul ve müzik.

Bana kalırsa, yönetmen Alain Robbe-Grillet amacına ermişti.

‘Geçen Yıl Marienbad’da’ (L’annee Derniere a Marienbad) filminde, senarist Alain Robbe-Grillet, filmin yönetmeni Alain Resnais, mekánın olağanüstü bir estetikle nasıl kullanılacağının şiirini vermişlerdi.

Romanda, Balzac’ın simgelediği zaman akışını yıkan Robbe-Grillet, ‘cine-roman’ (sinema romanı) ile de bunu sinemaya yansıtmıştı.

Alain Robbe-Grillet’nin eşi Catherine Robbe-Grillet de Jean de Berg takma adı altında ‘İmaj’, ‘Kadınların Seremonisi’ adlı iki kitap yayımladı. 2004 yılında Fransız Akademisi’ne seçildi.

SİNEMA kavramınızı, seyirci beğeninizi çeşitlendirecek, boyutlandıracak filmleri sakın kaçırmayın. 

***

Sanayi Bakanlığı personeline tüketici ikramiyesi vurdu 
SANAYİ Bakanlığı, çıkardığı bir yönetmelikle, Tüketici Koruma Fonu'nu, bir anda personeli için 'Ek Ödenek Fonu'na dönüştürdü. 

Bu sayede, Sanayi Bakanlığı'nda çalışan çaycıdan müşteşara, genel müdürden odacıya kadar tüm personel ayrıcalıklı konuma geldi. Bakanlık personeli, Fon'dan her ay derecesine göre, 125 milyon lira ile 700 milyon lira arasında değişen ek ödenekleri almaya başladı.

SANAYİ ve Ticaret Bakanlığı, şirket sermayelerinden yapılan kesintilerin toplandığı Tüketici Fonu'nda ki paraları, tüketici haklarını korumada kullanmak yerine, çalışanlarına ek gelir kaynağına dönüştürdü. Çıkarılan bu yönetmelik sayesinde Tüketici Fonu, bir anda Sanayi Bakanlığı'nın 'Personel Fonu' oldu. Şimdi, Sanayi Bakanlığı'nda çalışan çaycıdan, müşteşara, genel müdürden odacıya kadar tüm personel bu ayrıcalık sayesinde, fondan her ay pay alıyor. Bu pay da, personelin derecesine göre, 125 milyon lira ile 700 milyon lira arasında değişiyor.

Tüketiciyi Koruma Derneği TÜKODER'in, Tüketici Fonu'yla ilgili yaptığı ve bu fonunun kimler tarafından, nasıl tüketildiğini ortaya koyan araştırmasına göre, 2003 yılında Tüketici Yasası'nda yapılan değişiklikle, şirket sermayelerinden Tüketici Koruma Fonu'na aktarılan binde 2'lik pay, binde 1'e düşürüldü. Ayrıca, Fon'dan Rekabet Kurumu'na aktarılan yüzde 95'lik oran da, yüzde 40'a indirildi. Buna karşın Sanayi ve Ticaret Bakanlığı'nın payı, yüzde 5'den yüzde 60'a çıkarıldı.

33 TRİLYON BİRİKTİ 

2003 yılında şirket sermayelerinden yapılan bu binde 1'lik kesinti sayesinde Fon'da toplam 33 trilyon lira toplandı. Yasa gereği, bu 33 trilyon liranın yüzde 60'ını oluşturan 20 trilyon lira Sanayi ve Ticaret Bakanlığı'na, yüzde 40'ını oluşturan 13 trilyon lira da Rekabet Kurulu'nun payına düştü.

Sanayi ve Ticaret Bakanlığı, Ağustos 2003 tarihinde, Tüketici Yasası'nın 29'ncu maddesinde yer alan Tüketici Fon Hesabı'nın nasıl kullanılacağına ilişkin bir yönetmelik daha yayınladı. Bu yönetmelikle Yasa delinerek, tüketicinin korunması amacıyla oluşturulan Fon, Sanayi ve Ticaret Bakanlığı'nın personeline ek ödenek adıyla dağıtabileceği bir kaynağa dönüştürüldü. 

Sanayi ve Ticaret Bakanlığı'nın motorlu taşıt alımından akaryakıta, döşeme ve demirbaş alımından, bina tadilat ve onarımına, temsil ve ağırlama giderinden personele ödenecek harcırahlara, tören ve toplantı giderlerinden plaket verilmesine kadar Yasa'da olmayan bir çok harcamanın bu yönetmelikle Fon'dan karşılanmasına imkan sağlandı.

Ayrıca, yönetmeliğin 5'nci maddesine eklenen R bendi de, Tüketici Fonu'ndan Sanayi ve Ticaret Bakanlığı'na düşen paydan bakanlık personeline ek ödeme yapılmasını içeriyor. Bu maddeye göre, fondan personele yapılacak ek ödemenin miktarını da yine bakanlık kendi belirleyebiliyor.

AYRICALIKLI PERSONEL

TÜKODER'in raporuna göre, Yönetmeliğin yayınlanmasıyla birlikte, Sanayi ve Ticaret Bakanlığı'nda görevli tüm personel, başka hiç bir kamu çalışanına tanınmamış olan bir ayrıcalığa kavuşmuş oldu. Fon sayesinde, çaycısından odacısına, il müdüründen genel müdürüne, müşteşarından sekreterine kadar Sanayi ve Ticaret Bakanlığı'nda görevli tüm personel, her ay ek ödenek alma hakkına kavuştu. Yasa gereği tüketicileri korumak ve haklarını aramak amacıyla kullanılması gereken Fon'da ki paralar, bakanlık personeline geçtiğimiz yıldan itibaren her ay 125 milyon lira ile 700 milyon lira arasında dağıtılmaya başlandı. Böylece, Tüketici Koruma Fonu'nun kullanımı, Sanayi Bakanlığı'nın Personel Fon'u konumuna getirilmiş oldu. 

'Anayasa’ya aykırı'

TÜKETİCİ Koruma Derneği TÜKODER'in Başkanı Mehmet Sevim, çıkarılan yönetmelikle Tüketici Fonu'nda biriken paraların Sanayi ve Ticaret Bakanlığı personeli arasında paylaştırılmasının sadece Tüketici Yasası'na değil, Anayasa'ya da aykırı olduğunu savundu. Yönetmelikle, diğer kamu görevlilerine göre Sanayi Bakanlığı personeline imtiyaz sağlandığına da dikkat çeken Sevim, 'Anayasa'nın Kanun Önünde Eşitlik başlıklı 10'cu maddesine aykırı davranılarak, Sanayi ve Ticaret Bakanlığı görevi kötüye kullanmış ve kişisel çıkar sağlanmıştır' dedi. Yasa'ya göre, tüketici haklarının korunması için oluşturulan Fon'dan bağımsız tüketici dernekleri ve bunların üst kuruluşlarına da maddi yardım yapılması gerektiğine dikkat çeken Mehmet Sevim, 'Bakanlık, bırakın fondan derneklere pay aktarmayı, tüketicileri korumak amacıyla harcaması gereken parayı, kişisel çıkarlar için ek ödenek adı altında personeline dağıtma yoluna gitmiştir' dedi.

'Keyfi harcama yok'

SANAYİ ve Ticaret Bakanlığı'na bağlı Tüketicinin ve Rekabetin Korunması Genel Müdürü Özcan Pektaş, 2003 yılında Tüketici Fonu'nda toplam 33 trilyon lira biriktiğine dikkat çekerek, 'Bunun 20 trilyon liralık kısmının kullanımı Sanayi Bakanlığı, 13 trilyon lirası da Rekabet Kurulu'na ait. 2003 yılında bunun da 10 trilyon liralık kısmı serbest bırakıldı. Ayrıca, bakanlığımızın bu parayı keyfi olarak harcama yetkisi yok' dedi. Fon'da biriken paraların sadece personele ek ödenek olarak dağıtılmadığına da değinen Pektaş, 'Düzenlenen Tüketici Konsey toplantıları ve organize edilen panellerin, yaptırılan plaketlerin de masrafları bu Fon'dan karşılanıyor. 81 il ve 851 ilçede oluşturulan hakem heyetlerinde görevli 5 bin 586 kişiye her ay 30'ar milyon, Reklam Kurulu üyelerine de 150-200'er milyon lira ödeme yapılıyor. Personele Fon'dan 125 milyon lira ile 700 milyon lira arasında ek ödenek verildiği için, üst düzey yöneticilere ödenen temsil tazminatıda bu paranın içine dahil ediliyor' dedi. 

***

Bedava sandılar reklamla yandılar 
SAMSUNLU muhtardan, Osmangazi’deki Ebubekir Camii’nin imamına kadar yüzlerce Türk, bedava diye 1500 sayfalık Avrupa şehir rehberine ilan verdi. 

European City Guide’ın formundaki şartları okumadan ilan verenlerden şimdi, 5 milyar lirayı bulan reklam bedellerini ödemeleri isteniyor. 

AVRUPA’nın en kapsamlı şehir rehberlerinden European City Guide’ın internet üzerinden gönderdiği spam mesajları, yüzlerce Türk firmasının başına dert oldu. Aralarında, cami imamlarından büfecilere, kuran kurslarından muhtarlara, yetkili servislerden dernek ve okullara kadar bir çok kişi ve kuruluş, European City Guide’ın mesajlarını bedava reklam imkanı olarak algılayınca, şimdi her biri 857 euro (1 milyar 560 milyon lira) olan üç faturayı ödemek zorunda kalıyor. European City Guide, faturaları ödemeye yanaşmayan firmaları ise mahkemeye vermekle tehdit ediyor. 

European City Guide, geçtiğimiz yılın sonunda ele geçirdiği Türklere ait e-posta adreslerine birer mesaj gönderdi. Gönderilen bu mesajda, Avrupa’nın en fazla tiraja sahip şehir rehberi olduklarına dikkat çekiliyor ve rehberde yer almanın yararlarına değiniliyordu. İnternet kullanıcılarına ise sadece mesajda yer alan ve şirket bilgilerinin güncellenmesini sağlayan formu doldurmak ve geri göndermek düşüyordu. Şirket bilgilerinin güncellemenin ise ‘Cost free’ yani, bedava olduğu büyük puntolarla vurgulanıyordu. Mesajın alt kısmında yer alan sipariş bölümünde ise, küçük puntolarla ‘Bu formu imzalayıp, göndermeniz, ülke ve şehirlere göre bölümlere ayrılmış rehberimizin üç sayısında yer almayı kabul ettiğiniz anlamına geliyor. Her sayının reklam bedeli 857 euro (1 milyar 560 milyon lira) olan bu rehberlerden size ücretsiz olarak gönderilecek. Eğer yıl bitiminden üç ay öncesine kadar itirazda bulunmazsanız, bu sözleşme üç yıl sonra da otomatik olarak yenilenecek’ deniliyor.

5 MİLYARI BULAN BORÇ

Böylece, formu doldurup, gönderen kişi ve kuruluşlar, üç sayı için 2 bin 571 Euro’luk (4 milyar 680 milyon lira) borcun altına da imza atmış oldular. European City Guide, formu dolduran Türk müşterilerine ilk faturayı geçtiğimiz ekim ayında gönderdi. Fatura bedeli olan 857 euroyu ödemelerini talep etti. Faturaya itiraz eden müşterileri ise yargıya vermekle tehdit etti. European City Guide, Türk müşterilerine geçtiğimiz ayda içinde reklamlarının yer aldığı şehir rehberinden birer adet gönderdi. Bu rehberle birlikte, ilanlarının ikinci rehberde yayınlanması nedeniyle ödemeleri gereken borcun 1714 euroya çıktığını bildirdi.

Gönderilen faturalara itiraz eden müşterilere gönderdiği yazıda, ‘Formu imzalayıp, kaşeleyerek, formda yer alan siparişinizle ilgili şartları da kabul etmiş oldunuz. Bu nedenle, itiraz talebinize olumlu yanıt veremiyoruz. Formda belirtilen fatura bedelini 15 gün içinde ödemeniz gerekiyor. Aksi taktirde, borcunuza günlük faiz işleterek, hakkınızda yasal işlemler başlatılacaktır’ deniliyor.

BİZİ ALDATTILAR

Arkadaşımız Ayşegül Akyarlı, İspanya merkezli European City Guide’da yer alan Türk firmalarından bazılarıyla görüştü. Bu firmalardan Avip Turizm’in sahibi Ahmet Şahinoğlu, European City Guide’ın sadece Türkiye’de değil, bir çok Avrupa ülkesi’nde de aynı yöntemi kullanarak, tehditle para talep ettiğini söyledi. Bu şirketin özellikle Fransa ve İngiltere’den yapılan yoğun şikayetler üzerine geçen yıl Eylül ayında Katalan Yetkililer tarafından 1 yıl süreyle kapatıldığına da değinen Şahinoğlu, ‘300 bin Euro para cezasına da çarptırılmış. Daha sonra da Valencia’ya taşınmış ve şu anda orada faaliyet yürütüyor’ dedi.

European City Guide’ı, İspanya Reklam Kurulu’na, Türkiye’de İspanya Ticaret Müşavirliği’ne ve Valensiya Eyalet’i Ticaret Odası’na da başvurarak, şikayet ettiğini söyleyen Şahinoğlu, ‘Tamamen aldatıcı olan bu formu imzalayarak, farkında olmadan üç yıllık reklam talebinde de bulunmuşuz. Firma bunu da iptal etmiyor. Sürekli, reberi yenilediğini gerekçe göstererek, faturayı kabartıyor. Şu anda borcumuzun 1714 Euro’ya çıktığını ileri sürüyor’ dedi.

Hukukçular: Mağdurların itiraz hakkı var

AVRUPA Şehir Rehberi’ni hazırlayan European City Guide adlı şirket birikmiş borcunu ödemeyen kişi ve kuruluşları dava açmakla tehdit ediyor. Ancak, sözleşme mağduru kuruluşlara imzaladıkları sözleşmeye rağmen yargıda itiraz yolu açık. Konuyla ilgili olarak görüştüğümüz Av. Eren Turgut Yücel, şirketin önce merkezinin bulunduğu İspanya mahkemelerinde Türk şirketlerinin aleyhine karar aldıracağını belirterek alınan bu kararın Türk Mahkemelerince de onaylanması gerektiğine dikkat çekti. Yücel ‘Mağdurlar, European City Guide isimli şirket Türk Mahkemelerine başvurduğunda, sözleşmedeki haksız şartları vurgulayarak itiraz etme hakkına sahipler. İmzalanan sözleşmeyi inceleyen Türk mahkemesi sözleşmedeki çatışmayı göz önüne alarak İspanya’da alınan kararı uygulatmayabilir. Ayrıca, posta telgraf kanununca Türkiye’de rehber basmak, yapmak ve dağıtmak sadece Türk Telekomünikasyon A.Ş.’ye tanınmış bir haktır. Dolayısıyla rehber için başvuruda bulunan İspanyol şirket ülkesine eli boş dönmek zorunda kalabilir’ dedi.

Rehbere kimler ilan gönderdi

European City Guide’ın Türkiye bölümünde, Samsun’un Kılıçdere Mahale Muhtarı Cevat Bilgici, Ziraat Bankası’nın İzmir Şirinyer Şubesi, Bursa’nın Osmangazi İlçesi’ndeki Ebubekir Camii, Kırıkkale’deki Ulu Cami Derneği, Zonguldak Merkez Mahallesi’ndeki kuran kursu, Saadet Partisi’nin Düzce İlçe Başkanlığı, Kızılay’ın Manisa Alaşehir’deki şubesi, Konya Terziler Odası, İstanbul Atatürk Kültür Merkezi, Bosch’un Aksaray yetkili servisi, Erzincan’daki Yunus Emre İlköğretim Okulu, İstanbul Mimar Sinan Üniversitesi Mimarlık Bölümü, Diyarbakır’daki Sevgi büfesi, Hatay’ın Kırıkhan ilçesindeki berber dükkanı, Erzurum’daki Nasip Ekmek Fırını gibi kişi ve kuruluşlar yer alıyor. Bedava sanarak tüm Avrupa’yı kapsayan şehir rehberine verdikleri bu ilanlar yüzünden, şimdi 5 milyar lirayı bulan faturaları ödemeleri isteniyor. 

***

Karbonhidrat düşük’ dedikleri diyet ürünler, şişmanlatıyor 
ABD’nin Tüketici Örgütü Consumers Union’un yaptığı araştırmaya göre, karbonhidrat miktarı düşürülmüş light ürünler, diyet yapanları zayıflatacağına, kilo almalarına neden oluyor. 

Buna da düşük karbonhidrat içeren bisküvi, makarna, çikolata, dondurma gibi light ürünlerin yüksek kalori içermesi yol açıyor.

CATHERINE Zeta Jones, Jennifer Anniston gibi ünlü sanatçılarla gündeme gelen düşük karbonhidratlı diyetler, artık cazibesini yitirdi. Amerika’nın Tüketici Örgütü Consumers Union’un yaptığı araştırmaya göre, bu diyetler için geliştirilen ve Türkiye’de de yaygın olarak satılan düşük karbonhidratlı dondurma, makarna, çikolata, bisküvi gibi ürünler, zayıflatacağına, aksine kilo aldırıyor. 

Consumers Union’un yayın organı Consumer Reports Dergisi, önümüzdeki hafta payasaya çıkacak olan son sayısının kapağını, düşük karbonhidratlı ürünlere ayırdı. ‘Düşük karbonhidratlı ürünlerin gerçeği’ başlığıyla yayınlanan araştırmada, düşük karbonhidratlı bu ürünlerin, yüksek oranda kalori içerdiğine dikkat çekiliyor. Bu da, zayıflamak için diyet yapanların kilo almasına neden oluyor.

YANILTICI

Araştırmada, günde 40 grama kadar karbonhidrata izin veren Atkins gibi diyetlerin sakıncalarına da değiniliyor. Araştırmada, bu diyetler için özel olarak üretilen karbonhidrat oranı düşürülmüş ürünlerden de örneklere yer veriliyor. Ayrıca, 100 gramında 3.2 gram karbonhidrat içeren bir diyet çikolatanın 190 kalori içerdiğine dikkat çekiliyor. Karbonhidratı 8 grama indirilmiş bir makarnada, 197 kalori, 6 gram karbonhidrat içeren bir dilim ekmekte ise 60 kalori bulunuyor. Ayrıca, 70 gramındaki (bir porsiyon) karbonhidrat miktarı 3 grama indirilmiş dondurmanın kalorisi de 140’a ulaşıyor. Karbonhidrat miktarı 5 grama indirilmiş buğdaylı diyet bisküvilerin bir adedi 60 kalori içeriyor. 

Bunun sonucunda günde 40 grama kadar karbonhidrata izin veren diyetlerde, bu ürünler kullanılırsa, alınan kalori miktarı 2 bin 500 ile 3 bin arasında değişiyor. Bu da, zayıflamak için yapılan diyeti, bir anda şişmanlatma diyetine dönüştürüyor. 

Araştırmaya göre, 40 milyon Amerikalı, düşük karbonhidrat diyetlerini uygulayarak zayıflamaya çalışıyor. Bunun yüzde 16’sı da, son 5 yılda piyasaya sürülen 930 farklı düşük karbonhidrat içeren ürünü kullanarak diyet yapıyor. Bunun sonucunda, her yıl 6 milyon Amerikalı, ‘zayıflayayım’ derken, şişmanlıyor.

TÜRKİYE’DE DURUM 

Arkadaşımız Ayşegül Akyarlı’nın yaptığı araştırmaya göre, bu durum Türkiye’de de farklı değil. Türkiye’deki büyük marketlerde 3 milyon 800 bin liradan satılan ve karbonhidrat miktarı 47 gramdan 12 grama düşürülmüş olan diyet çikolatalar, 555 kalori içeriyor. Buna karşın 975 bin liradan satılan diyet olmayan çikolatalar ise 550 kalori içeriyor. Ayrıca, light diye 56 gramı 650 liradan satılan ve karbonhidrat oranı yüzde 50 azaltılmış üzeri çikolata kaplı diyet bisküvilerde ise 198 kalori bulunuyor. 2 milyon 650 bin liradan satılan ve 100 gramındaki karbonhidrat miktarı 47 gramdan 21 grama indirilmiş olan çubuk krakerler de, 305 kalori içeriyor. 

***

Türkiye’yi 3 yıl sonra dizel sorunu bekliyor 
TOYOTASA’nın Genel Müdürü Volkan Eren, akaryakıt fiyatlarında serbesti sağlanmadığı takdirde, üç yıl sonra dizel araçlarda sorun yaşanacağı uyarısında bulundu. 

Eren, ‘Avrupa normlarına uygun motorin ithalatının yetersiz kalması yüzünden araçlar, 80 bin kilometreye gelmeden arızalanacak’ dedi. 

AVRUPA normlarına uygun motorin üretilmediği için Türkiye’de dizel motorlu araç satmama kararı alan ToyotaSa’nın Genel Müdürü Volkan Eren, yakıt fiyatlarında serbesti sağlanmadığı taktirde, üç yıl sonra Türkiye’nin dizel motor mezarlığına dönüşeceği uyarısında bulundu. Türkiye’deki dizel motorlu araç parkının 150 bine ulaştığına dikkat çeken Eren, ‘Bir kaç akaryakıt dağıtım şirketinin zararı göze alarak yaptığı ithalat, talebi karşılamada yetersiz kalıyor. Bu da, dizel araçlarda kükürt oranı yüksek, setan sayısı düşük motorin kullanılmasına neden oluyor. Bu yakıtın araç motorlarda tahribata yol açmaması için akaryakıtta fiyatların serbest bırakılıp, euro3 normlarına uygun motorin ithalatının yaygınlaşması gerekiyor’ dedi. 

Tüm dünyada hızla büyüyen dizel motor pazarında yaşanan gelişme, Türk pazarına da yansımaya başladı. Daha önce Avrupa normlarına uygun motorin üretilmediği gerekçesiyle Türkiye’de dizel motorlu araç satmama kararı alan bazı firmalar, artan talep ve rekabet şartları karşısında bu kararlarından vaz geçmek zorunda kaldı. 

Firmalar, yakıt sorununa rağmen hızla gelişen pazardan pay kapma yarışına girdi. Bunda bazı akaryakıt dağıtım şirketlerinin zararı göze alarak euro 3 normlarına uygun motorin ithalatına yönelmesi etkili oldu.

YAKIT SORUNU 

Ancak, akaryakıttaki sabit fiyat uygulaması, bir çok kuruluşun zararına satışı göze alamamasına yol açıyor. Bu firmalar, euro 3 normlarına uygun motorin satışı için fiyat ve ithalatın serbest bırakılacağı 2005 yılını bekliyor. Bu da, euro 3 normlarına uygun motorin satışının Türkiye genelinde yaygınlaşamamasına neden oluyor. 

Avrupa normlarına uygun motorin satışının yeterince yaygınlaşmadığı gerekçesiyle dizel pazarına girmek için acele etmeyen otomativ firmalarından ToyotaSa’nın Genel Müdürü Volkan Eren, ‘Artık, Türkiye’de satılan dizel motorlu araç sayısı, 2002 yılında gerçekleşen toplam araç sayısına ulaştı. Pazarın yıllık boyutu, 85-90 bin adetleri buldu. Tüm bu gelişmelere karşın hala Avrupa normlarına göre yakıt üretimi gerçekleştirilmiyor. Sadace, bir iki akaryakıt dağıtım şirketi, bu araçlar için euro3 normlarında motorini zararı göze alarak ithal ediyor. Onlarda, kısıtlı sayıda benzin istasyonunda satışa sundukları için dizel motorlu araç sahipleri Türkiye’de ki rafinerilerde üretilen kükürt oranı son derece yüksek yakıtları kullanmak zorunda kalıyor’ dedi. 

Türkiye’de satılan motorinleri Japonya’da test ettirdiklerine de değinen Eren, ‘Yapılan testlerde, Türkiye’de üretilen motorinler kullanıldığı taktirde, araçlar 80 bin kilometreye gelmeden motorlarında sorun oluşuyor. Bu da, sayıları 150 bini bulan dizel araçların motorlarında 3 yıl sonra telafisi zor hasarlara yol açacağı anlamına geliyor’ dedi. 

Kükürtlü motorin korozyona yol açıyor

AVRUPA ülkelerinde üretilen ve satılan motorin içerisindeki kükürt oranı ortalama 350 ppm olmasına karşın, Türkiye’de bu oran 4 bin 500 ppm’e kadar çıkıyor. Türkiye’de satılan motorin yakıtındaki bu olumsuzluk, özellikle modern teknolojili dizel motorlara önemli ölçüde zarar verebiliyor. Yüksek kükürt oranlı yakıtlar, yeni üretilen araçlarda, yakıt besleme sistemleri yüksek basınç altında çalışacak şekilde ayarlanmış dizel motorlara zarar veriyor. Motorindeki kükürt, yüksek basınç altında sülfirik asite dönüşüyor. Bu da, motorun özellikle iç kısımlarında tahribata, silindir iç cidarlarında zamana ve kullanıma bağlı bir korozyona ve aşınmaya neden oluyor.

***

İlaçla zayıflamada efedra tehlikesi 
ANİ ölümle sonuçlanan rahatsızlıklara yol açtığı gerekçesiyle efedra içeren zayıflama ilaç, çay ve enerji içeceklerinin satışı, Kanada’nın ardından Amerika’da da yasaklandı. ABD’nin yasakladığı bu ilaçlar, ‘gıda yan ürünü’ sayıldığı için Türkiye’de rahatlıkla satılabiliyor. 

BAHARIN gelmesiyle birlikte ilaç ve bitkisel çay kullanarak, kısa sürede zayıflamak isteyenleri şimdi, ‘Efedra tehlikesi’ bekliyor. Beyin kanaması, kalp krizi, karaciğer yetmezliği gibi ani ölümle sonuçlanan rahatsızlıklara yol açtığı gerekçesiyle efedra içeren zayıflama ilaç, çay ve enerji içeceklerinin satışı, Kanada’nın ardından Amerika’da da yasaklandı. ABD’nin yasakladığı bu bitkisel ilaç ve çaylar, ‘gıda yan ürünü’ adı altında ithal edildiği için Türkiye’de Sağlık Bakanlığı izni olmaksızın rahatlıkla satılabiliyor.

Son olarak, Amerikalı ünlü beyzbol oyuncusu Steve Bechler’in geçtiğimiz Şubat ayında Baltimore’da geçirdiği beyin kanamasının nedeninin de, Efedra’ya bağlanması, ABD Gıda ve İlaç İdaresi’nin (FDA), 6 Şubat 2004 tarihinde yasaklama kararı almasına yol açtı. Üreticilere iki aylık adaptasyon süresi tanıyan bu karara göre, Nisan ayının sonundan itibaren efedra içeren ilaç, bitkisel çay ve enerji içeceklerinin Amerika’da satışı yasaklanıyor. Yasaklama kararına gerekçe olarak da, Ma Huang isimli bitkiden elde edilen efedra maddesinin ani ölümlere yol açması gösteriliyor. 

İLAÇ DEĞİL YAN ÜRÜN

Arkadaşımız Ayşegül Akyarlı’nın yaptığı araştırmaya göre, efedra içeren Ma Huang adlı bitki, zayıflama çayı olarak Türkiye’deki aktarlarda da satılıyor. Ayrıca, bu zayıflama ilaçları, bitkisel kökenli oldukları için sadece eczanelerde değil, doğal ürünlerin satıldığı dükkan raflarında da yer alıyor.

12 ZARARLI MADDE

Doğal yöntemleri kullanarak zayıflarken vucut direncini artırmak, sporcu ve yoğun çalışma temposunda olan kişilerin de enerji depolamak amacıyla kullandığı efedra içeren ilaçların, bugüne kadar 120 kişinin ölümüne yol açtığına dikkat çekiliyor. Efedra kullanılan bu bitkisel ilaçların, gıda yan ürünü olarak ithal edilmesi nedeniyle, ilaç olarak sayılmıyor. Bu nedenle, ithalat iznini Sağlık Bakanlığı yerine Tarım Bakanlığı veriyor. 

ABD’nin Tüketici Örgütü Consumers Union’un yayın organı Consumer Reports da, son kapağını zayıflama ilaçlarına ayırdı. Aralarında Xenadrin, Dexatrim, Ephedrine HCL, Two Way Max’in de bulunduğu 25 zayıflama ilacında kullanılan 12 farklı maddenin de efedra kadar zararlı olduğuna yer verdi. Özellikle bu ilaçlarda kullanılan Aristolochic adlı asidin oluşturduğu sorunlara dikkat çeken dergi, Aristolochic Asid için ‘Efedra kadar tehlikeli’ değerlendirmesi yaptı. FDA’nın Aristolochic Asit için de yasaklama kararı çıkartması istenen araştırmada, bu maddenin yedi Avrupa ülkesinin yanı sıra, Mısır, Japonya ve Venezüella’da da yasaklandığına değinildi. Ayrıca, zayıflama ilaçlarında kullanılan Comfrey, Androstenedione, Chaparral, Germander, Kava için çok tehlikeli, Bitter orange, Organ/glandular extracts, Lobelia, Pennyroyal yağı, Scullcap ve yohimbe için de tehlikeli değerlendirmesinde bulunuldu.

İlaçlardaki 12 tehlikeli madde

CONSUMER Reports’un araştırmasına göre, zayıflama ilaçlarında kullanılan 12 madde, insan sağlığı açısında önemli oranda tehlike oluşturuyor. Bu maddeler, oluşturdukları tehlike açısından şöyle değerlendiriliyor:

EN TEHLİKELİLERİ

ARİSTOLOCTHİC ASİT: Ease, Cardioflex, Dan Xie Gan Wan gibi ürünlede kullanılan Aristolochic Asit’in kansorejen etkisi bulunuyor. Böbrek fonksiyonlarında bozukluklara ve ölümcül sonuçlara yol açabiliyor.

ÇOK TEHLİKELİLERİ

COMFREY: Asthma Formula 1040 Tincture gibi ürünlerde kullanılıyor. Karaciğer fonksiyonlarında çoğu zaman tedavisi mümkün olmayan sorunlara yol açabiliyor. 

ANDROSTENEDİONE: Andro 100, D-Bol Methadrostenel ve Androstene Dione gibi ürünlerde bulunan Androstenedione, kansere yol açabiliyor. Sporcuların kullanması yasak.

CHAPARRAL: Chapparal tabletlerinde, Bowel and Liver Cleanser Tincture ve Larreastat gibi ürünlerde bulunan bu madde, karaciğer fonksiyonlarında çoğu zaman tedavisi mümkün olmayan sorunlara yol açıyor. 

GERMANDER: Fransa ve Almanya’da yasaklanan bu ürünler karaciğer fonksiyonlarında sorunlara yol açabiliyor. 

KAVA: Karaciğer fonksiyonlarında çoğu zaman tedavisi mümkün olmayan sorunlara yol açabiliyor ve ölümcül sonuçlar doğurabiliyor. 

TEHLİKELİLERİ

BİTTER ORANGE: Xenadrine EFX, Metabolife Ultra, Diet Support gibi ürünlerde bulunan bitter orange, tansiyona, kalp ritmi bozukluklarına ve kalp krizine yol açabiliyor.

ORGAN-GLANDULAR EXTRACTS: Hafıza ilaçlarında kullanılan bu madde, deli dana hastalığına yol açabiliyor. Bu madde Amerika, Almanya ve Fransa’da 2004 yılından itibaren yasaklandı. 

LOBELİA: Astım ve nefes açma ürünlerinde kullanılılan bu madde, kalbin hızlı atmasına ve tansiyonun düşmesine neden olabiliyor.

PENNYROYAL YAĞI: Böbrek fonksiyonlarında bozukluklara, sinirlerde hasara, boğaz yanmasına ve katılmalara neden olabiliyor. 

SCULLCAP: İştah açıcı ürünlerde bulunan bu madde, karaciğer fonksiyonlarında bozukluklara yol açabiliyor. Hakkında bir düzenleme bulunmuyor.

YOHİMBE: tansiyona, kalp ritminde bozukluklara ve ani kalp krizlerine yol açabiliyor. Hakkında bir düzenleme bulunmuyor. 

Amerika ve Kanada’da satışı yasaklanan zayıflama ilaçları

***

Bu kez parayı bastıran ehliyeti kaptırdı 
MİLLİ Eğitim Bakanlığı, 1997 yılında ‘Parayı bastır, ehliyeti kap’ yöntemiyle verilen 8 bin 945 sürücü belgesinin toplatılmasına karar verdi. 

Bakanlık, ehliyetlerine el konulan bu kişiler için önümüzdeki ay özel bir sınav düzenleyecek. Bu sınavda başarılı olanlar, ehliyetlerini geri alabilecek. Olamayanlar ise yeniden sürücü kursuna yazılıp, ehliyet almak için gerekli olan tüm işlemlere baştan başlamak zorunda kalacak. 

1997 yılında ‘Parayı bastır, ehliyeti kap’ yöntemiyle sürücü belgesi dağıtan Bakırköy’de ki Atilla, Aylin, Doğan, Özgür ve Löm adlı beş sürücü kursunun, düzenlediği 8 bin 945 ehliyet için, sekiz yıl aradan sonra toplatma kararı çıktı. Milli Eğitim Bakanlığı’nın aldığı bu kararın, aynı yıl içinde dağıtılan tüm ehliyetleri kapsaması, ‘kurunun yanında yaşın da yanmasına’ neden oldu. Milli Eğitim Bakanlığı, Tüketiciler Derneği’nin (TÜDER) girişimleri sonucunda, ehliyetleri toplatılan 8 bin 945 kişi için 12 Şubat Cumartesi günü özel bir sınav açma kararı aldı. Bu sınavda başarı gösterenlere, yeniden ehliyet verilecek. Başarılı olamayanlar ise 450 yeni Türk lirası ödeyerek, bir kez daha sürücü kursuna katılmak zorunda kalacak.

Milli Eğitim Bakanlığı müfettişlerinin Bakırköy’de ki Atilla, Aylin, Doğan, Özgür ve Löm adlı özel sürücü kurslarında yaptığı incelemeler sonucunda, 1997 yılında açılan sınavlarda usulsüzlük yapıldığı ortaya çıktı. Sınavlarlara katılan sürücü adaylarının, sınav kağıtlarında oynama yapıldığı, puanlarının yükseltildiği, sahte rapor ve belgelerle özürlülerin sınavlara sokulduğu, okuma yazma bilmeyenlere ehliyet verildiği tespit edildi. 

AYRIM YOK

Bunun üzerine, beş sürücü kursunun 1997 yılında verdiği tüm sürücü belgeleri, 16 Aralık 1998 tarihinde iptal edildi. 1998 yılında alınan bu kararı, ancak 2004 yılının sonunda uygulamaya konulabildi. 8 bin 945 ehliyetin toplatılmasına başlandı. Milli Eğitim Bakanlığı’nın toplatma kararının, Bakırköy’de ki bu beş sürücü kursundan 1997 yılında alınan tüm ehliyetleri kapsaması, sınavlarda başarılı olan kursiyerlerin de etkilenmesine yol açtı. 

Ehliyetine el konulan 8 bin 945 kişinin ehliyetlerine yeniden kavuşabilmesi için, 450 YTL ödeyerek sürücü kurslarına yazılması ve bu kursların sonucunda düzenlenecek sınavlara katılma zorunluluğu ortaya çıktı. Bu da tepkilere yol açtı.

CEZA YERİNE ÖDÜL

Arkadaşımız Ceyhun Kuburlu, ehliyetine el konulan 8 bin 945 kişi adına girişimlerde bulunan TÜDER Başkanı Engin Başaran’la görüştü. Bakanlığın aldığı toplatma kararı sonucunda, kurunun yanında yaşın da yandığını söyleyen Başaran, ‘Alınan bu toplatma kararı, 8 bin 945 kişinin yeniden ehliyetlerine kavuşabilmeleri için, 450 YTL ödeyerek, sürücü kurslarına yazılmasını ve sınava katılmasını gerektiriyordu. Bu da, özel sürücü kurslarının, ödüllendirilmesi anlamına geliyordu. Oysa, alınan bu karar, sürücü kurslarının ödüllendirilmesini değil, cezalandırılmasını kapsamalıydı’ dedi.

Tüketiciler Derneği’nin yaptığı girişimler sonucunda Milli Eğitim Bakanlığı, yeni bir karar aldı. Alınan bu kararla ehliyetleri toplatılan 8 bin 945 kişinin yeniden sürücü kurslarına katılmasına gerek kalmadığına dikkat çeken İstanbul Milli Eğitim Müdür Yardımcısı Saadettin Gül, ‘1997 yılında aldıkları ehliyetleri iptal edilenler için özel bir ara sınav düzenleyeceğiz. 12 Şubat 2005 tarihinde yapılacak bu sınavda, başarı gösterenlere sürücü kurslarına katılmalarına gerek kalmadan yeniden ehliyetleri verilecek. Sınavda başarı gösteremeyenler ise, sürücü kurslarına katılıp, ehliyet almak için gerekli olan tüm işlemlere baştan başlamak zorunda kalacak’ dedi. 

***

Bir tuşa basıp 200 milyon dolarlık alışveriş yaptık 
İNTERNET üzerinden faaliyet gösteren mağazalar arasındaki rekabet, Türkiye'de sanal alışverişi 200 milyon dolara yükseltti. Sanal mağazlarda hepsiburada.com 23 milyon dolar, baskuda.com da 20 milyon dolar ciroyla öne çıktı. Sanal mağaza ve markette kredi kartı kullanımı da arttı. 

SANAL mağazalar arasındaki rekabet, tüketiciler için fiyat ve taksit avantajına dönüşünce, 104 milyon dolarlık (140 milyon YTL) pazar, bir anda iki kat büyüdü. Bunda tüketicilerin mağaza mağaza dolaşıp, internette ürün avını başlatması etkili oldu. Tüketicilerin en uygun fiyata, en uzun taksit arayışı, Türkiye'de sanal alışverişin hacmini 200 milyon dolara (270 milyon YTL) çıkardı. Mağazalar arasında en büyük gelişmeyi, hepsiburada.com ile baskuda.com gösterdi. Sanal marketlerde ise Migros ve Gima ön plana çıktı. Sanal mağazalarda cep telefonu, marketlerde ise domates en fazla sipariş edilen ürünlerin başında geliyor. Sadece Migros'un internet üzerinden sattığı domates miktarı son bir yılda 40 bin kilograma ulaştı.

KREDİ KARTI DA YÜKSELDİ: Son bir yıl içinde sanal alışverişte yaşanan tüm bu gelişmeler, Bankalararası Kart Merkezi'nin (BKM) kayıtlarına da yansıdı. 2003 yılında kredi kartı harcamaları içinde binde 3 olan internet alışverişlerinin payı, 2004 yılında binde 4'e yükseldi. 

TELEFON TETİKLEDİ: Arkadaşımız Ayşegül Akyarlı'nın yaptığı araştırmaya göre, sayıları 200'ü bulan sanal mağazalar arasında en fazla büyümeyi, 23 milyon dolarlık ciroyla hepsiburada.com gerçekleştirdi. hepsiburada.com'u, 20 milyon dolarlık satışla Bascuda.com izledi. Sanal mağazalarda cep telefonun dışında fotoğraf makineleri ve bilgisayar malzemeleri de en fazla talep gören ürünler oldu. Mağazaların toplam satışlarının yüzde 75'ini bu üç gruptaki ürünler oluşturdu. Hepsiburada.com'un Genel Müdür Yardımcısı Kaan Dönmez, pazarın büyümesinin en önemli nedeni olarak, güven ortamının oluşmasını gösterdi. 

KIRMIZI NOKTAYA TALEP: Baskuda.com'un yöneticilerinden Oktay Yılmaz, son dönemlerde sadece elektronik ürünlerde değil, erotik ürünlerde de önemli bir talep artışının yaşandığını söyledi. Yılmaz, "sitemizde en fazla ziyaretçiyi Kırmızı adlı bölüm çekiyor. Bu katagorideki cinsel sağlık malzemelerinin toplam satışlar içinde de önemli payı bulunuyor" diyor. 

YABANCILARIN TERCİHİ: Sanal kitapçılar arasında 6 milyon dolarlık ciroyla ön plana çıkan ideefixe.com'daki artışta, indirimli kitap ve CD'lerin yanı sıra, cep telefonu, bilgisayar gibi elektronik ürünlerin satışına da başlanılması etkili oldu. Artık yabancıların da Türk alışveriş sitelerini keşfetmeye başladığına dikkat çeken İdeefixe Genel Müdürü Deniz Karabacak, "Yabancılar, özellikle Cüneyt Arkın talep görüyor. Bunların başında da Cüneyt Arkın'ın Dünyayı Kurtaran Adam adlı Türk bilim kurgu filmi geliyor" dedi.

TAKSİTLE KURBAN TUTTU: Sanal mağazalara olan ilginin her geçen gün daha da arttığına değinen Gima Pazarlama İletişim Uzmanı Yelda Erkan, "İnternet üzerinden geçtiğimiz yıl başladığımız kurban satışına, bu yıl taksit imkanı sağladık. Ayrıca, kesilen kurbanların, paketlenip adrese teslim edilmesi de satışların iki kat birden artmasına neden oldu" dedi.

En çok alışverişi İstanbullu yapıyor, Anadolu TV istiyor

200 milyon dolarlık hacme ulaşan sanal alışverişte, İstanbullular ön plana çıkıyor. İstanbul'u Ankara ve İzmir izliyor. Bu üç şehirden yapılan internet alışverişlerin toplamı, 120 milyon dolara ulaşıyor. Ancak, son dönemlerde internetin ürün çeşitliliği, taksit ve fiyat avantajı, Anadolu'dan yapılan siparişlerin de artmasına yol açıyor. Dogubank.com.tr'nin yöneticisi Ahmet Turan, en fazla talep artışının, Doğu ve Güneydoğu illerinde gözlendiğine dikkat çekerek, "Bu illerden yapılan siparişlerin başında da dev ekran televizyonlar ve ev sinema sistemleri geliyor" dedi. 

Migros'un sanal marketi ayda 40 ton domates satıyor

KANGURUM'un Pazarlama Müdürü Ahmet Dörtyön, Migros sanal marketinin, sonunda bir MMM Migros mağazası hacmine ulaştığına dikkat çekerek, "Sanal marketlerin ilk oluşturulduğu dönemlerde, 'internetten domates satılacak' diye espri konusu olmuştu. Ancak, sonunda bu gerçek oldu. Şimdi, en fazla satılan ürünlerin başında, domates geliyor. Artık, ayda 40 bin kilogram domatesi internet üzerinden satıyoruz" dedi.

Çalıntı kartı gençler kullanıyor 

İNTERNETTEN yapılan alışverişlerde, çalıntı kredi kartı kullanım oranı yüzde 1'ler seviyesine düştü. Bunda da alışveriş sitelerinin aldıkları güvenlik önlemleri etkili oldu. İdeefixe Genel Müdürü Deniz Karabacak, "İnternet üzerinden çalıntı kartla alışveriş yapanlar, genellikle kullandıkları kartın sahibini tanıyor. Siparişleri, ya aileden birinin ya da arkadaşlarının kartıyla vermeye çalışıyor. Bunları da 16-17 yaşındaki gençler oluşturuyor" derken, Kangurum Pazarlama Müdürü Ahmet Dörtyön de, "Alışverişte kullanılan kartın çalıntı olup olmadığı, güvenlik mekanizması içinde kolayca anlaşılabiliyor. Bu durumda, bankayla işbirliği yaparak, kart sahibiyle irtibat kuruluyor ve siparişin teslimatı sırasında polisle birlikte suçüstü yapılıyor" dedi.

Bileti fanatikler bayiden, cazcılar internetten alıyor

SON 4 yıl içinde toplam 2 milyon 500 bin bilet satışı gerçekleştiren Biletix, bu satışların yüzde 65’ini bayilerinin oluşturduğu satış noktalarından, yüzde 15’ini çağrı merkezinden, yüzde 20’sini ise internet üzerinden gerçekleştirdi. İnternet üzerinden yapılan satışların yüzde 45'ini caz, rock gibi konser biletleri oluşturdu. Futbol seyircileri maç biletlerini ağırlıklı olarak satış noktalarından alırken telefonla yapılan siparişlerde, film biletleri ön plana çıkıyor. İnternet ve telefonla yapılan adrese teslim siparişlerde müşteri, 1 YTL kurye ücreti ödüyor. 


***

Biodizel depolara giriyor otomobil kızartma kokuyor 
AB'nin 'biodizeli motorinle karıştırıp satın' kararı, Türk girişimcilerinin gözünden kaçmadı. 

Aralarında Korkut Özal'ın şirketinin de bulunduğu 7 firma, motorinin alternatifi biodizeli, bitkisel ve atık yağlardan üretmeye başladı. Araçları patates kızartması gibi kokutan biodizel, yakıtta yüzde 35 tasarruf sağlıyor.

ARALARINDA Korkut Özal'ın Filamingo adlı firmasının da bulunduğu 7 kuruluş, gerekli yasal düzenlemeler henüz tamamlanmadan, motorinin alternatifi biodizeli bitkisel ve atık yağlardan üretmeye başladı. Gerekli düzenlemeler yapıldıktan sonra motorine yüzde 2 oranında karıştırılarak satılması planlanan biodizel, araçlarda yüzde 35'lik yakıt tasarrufu sağlıyor. Ayrıca, motordaki sarsıntıyı azaltıyor ve aracın çekiş gücünü artırıyor. Vergi avantajı sağlanırsa litresi 90 Yeni Kuruş'a (900 bin lira) mal olan biodizel, fiyat açısından da motorinin önüne geçebilecek.

AB ZORUNLU YAPTI: 

Biodizelin, fosil yakıt motorine alternatif olarak Avrupa Birliği (AB) ve Amerika'da kullanımı hızla artması ve bunun sonucunda, AB'nin üye ülkelerde yılbaşından itibaren biodizelin motorinle karıştırılarak satılmasını zorunlu hale getirmesi, Türk girişimcilerinin de dikkatinden kaçmadı. Türkiye'nin de AB'yle uyum sağlayabilmek için biodizelle ilgili gerekli düzenlemeleri yapma zorunluluğunun bulunması, bu girişimciler için bir anda hazır pazar oluşturdu. 2001'den itibaren biodizel üretimine yönelen firmaların sayısı bugün yediyi buldu. Bu firmalardan, Filamingo ve Ezici İstanbul'da, Alternatif Yakıt Teknolojileri Bursa'da, Egebio-Teknoloji İzmir'de, Cihan Enerji Adana'da, Alıcı Tarsus'ta, Emce adlı kuruluş da Urfa'da faaliyet gösteriyor. 

KOKU SORUNU VAR: 

Arkadaşımız Ayşegül Akyarlı'nın yaptığı araştırmaya göre, şu anda biodizel kullanılan araçlarda, patates kızartması gibi bir koku oluşuyor. Üretici firmalar, yaptıkları çalışmalar sonucunda bu kokuyu yüzde 30 oranında azalttıklarına dikkat çekiyor. Ayrıca, kokuyu tamamen ortadan kaldırmak için çalışmalarını sürdürüyor. Şu anda üretici şirketlerin araçlarında kullanılan biodizel, gerekli düzenlemeler yapıldıktan sonra, Tüpraş ve akaryakıt dağıtım şirketlerine satılabilecek.

500 BİN TON ÜRETİM: 

Ayçiçeği, soya ve kanola yağına belli oranlarda etilalkol ve soda katılarak üretilen biodizelin bir litresi 90 yeni kuruşa mal oluyor. Şu anda, yedi firmanın yıllık toplam 500 bin ton biodizel üretim kapasitesi bulunuyor. Yılda toplam 1 milyon 434 bin ton biodizel kullanan Avrupa, yerli üreticiler için önemli bir pazar oluşturuyor. Türk firmaları, yılda 715 bin ton biodizel kullanan Almanya'nın ardından Avrupa'nın en büyük üreticisi olmayı hedefliyor. 

İSTASYONA İZİN: 

2003'te AB'de alınan bir kararla 2005'ten itibaren motorine yüzde 2 oranında biodizel katma zorunluluğu getirildi. Bu oran, 2010 yılında yüzde 5.75'e çıkarılacak. 2020 yılından itibaren ise biodizelin motorinin içindeki payı yüzde 20 olacak. Ancak, Amerika ve Almanya gibi bazı ülkeler, araçlarda yüzde 100 biodizel kullanımına izin verebiliyor. Bunun sonucunda biodizel, akaryakıt istasyonlarında motorinin yanında ayrı olarak satılabiliyor. Yerli üreticiler de, yüzde 2 oranıyla sınırlandırılmayıp, Almanya'da olduğu gibi Türkiye'de de akaryakıt istasyonlarında biodizel'in ayrı bir yakıt olarak satılmasına izin verilmesini istiyor.

Atık yağ sorunu ortadan kalkacak

TÜRKİYE'de her yıl 1 milyon 500 bin ton yağ kullanıldığını ve bu yağın 350 bin tonluk atık yağ oluşturduğunu belirten Ezici Yağ Sanayii Yönetim Kurulu Başkanı Mustafa Ezici, "Ancak, otel ve restoranlardan atık yağ toplamada sorun yaşıyoruz. Ancak, 2007 yılından itibaren belediyelere atık yağları toplatma zorunluluğu getirilmesi, sorunun çözümünde önemli bir rol oynayacak. Böylece, atık yağların insan sağlığını ve çevreyi tehtit etmesinin önüne geçilebilecek. Hem de yakıt olarak yeniden ekonomiye kazanımı sağlanacak" dedi.

Motorinle biodizel arasındaki fark

BİODİZEL, fosil yakıt olan motorine oranla doğada daha kolay yok oluyor ve çevreye daha az zarar veriyor. Suya karıştığında 28 gün içinde yüzde 95'i yok olabiliyor. Motorinde ise bu oran yüzde 40'a kadar çıkıyor. Setan sayısının fazla olması, biodizelden yüzde 35'e varan oranda yakıt tasarrufu sağlanmasına da neden oluyor. Duman ve kurum oranı yüzde 70 azalıyor. Biodizelin yağlayıcı özelliği, araç bakım masraflarında azalmaya yol açıyor.

İlk kez 1900'de kullanıldı

DİZEL motorların mucidi Rudolph Diesel, biodizeli araçlarda yakıt olarak ilk kez 1900 yılında kullandı. Diesel, Paris'te düzenlenen sergide yer fıstığı yağıyla çalışan motorun tanıtımını yaptı. İkinci Dünya Savaşı sırasında da yakıt olarak kullanılan bitkisel yağların alternatif yakıt olarak kullanımına 1990 yılından itibaren ağırlık verildi. 1992 yılında kanola ekimi zorunlu hale getirilen Avrupa'da, yıllık biodizel üretimi 1 milyon 434 bin tona ulaştı. Türkiye'de ise ilk üretim 2001 yılında başladı. 

Dünyada nasıl kullanılıyor

ABD: Motorine yüzde 20 oranında biodizel karıştırıyor. Nehir ve göllerde yakıt olarak biodizel kullanmayan deniz taşıtlarına izin vermiyor. 

ALMANYA: Biyodizelin benzin istasyonlarında ayrı bir yakıt olarak satışına izin veriyor. Yıllık biodizel tüketimi 715 bin tonu buluyor..

FRANSA: Biodizel için litre başına 0,35 Euro vergi teşviği uyguluyor. Petrol rafinerilerinde yüzde 5'e varan karışımlara izin veriyor. Biodizel'i ev ısıtma yakıtı olarak da kullanıyor. Yılda 357 bin ton tüketiyor.

BELÇİKA: Biodizelin akaryakıt istasyonlarında mazota alternatif ayrı bir yakıt olarak satılmasına izin veriyor.

DİĞERLERİ: Avusturya, İtalya, İrlanda, Norveç, İsveç, Polonya, Slovakya ve Çek Cumhuriyeti, biyodizel satışlarını teşvik etmek için vergi avantajı sağlıyor. 


***

Bas parayı öde borcunu’ çözüm değil 
BAZI kişiler Amerika’ya gıpta ediyorlar. Paraları uluslararası kabul gördüğü için kendi bastıkları para cinsinden yabancılardan borçlanabiliyorlar. Halbuki, bizim gibi ülkeler basamadığımız paralar, yani döviz cinsinden yurt dışından borçlanabiliyorlar. 

Amerika’da devlet borcunun yarısına yakını yabancılardan alınan borçlardan oluşuyor. Ama, borçlarının hepsi dolar cinsinden. Dolayısıyla, Amerika’nın ‘basıp parayı öder borçlarını’ ilkesi geçerliymiş gibi görünüyor. Geçek ise çok farklı.

AMERİKA DA SORUNLU

Bizde, ‘basarız parayı öderiz borçlarımızı’ lafını kapılı kapılar ardında politikacılar çok kullanırlar. Dolar ya da Euro basamadığımızdan, politikacılar açısından sorun olan borç, dış borçlardır. Uzun süre, bu nedenle Türkiye iç borçlanmaya yeteri kadar özen göstermedi. Ama, dış borçlanmayı çok dikkatle yaptı.

Aslında, borçlanmanın hangi para ile yapıldığı bazen hiç önemli olmuyor. Önemli olan borçlanmanın boyutu oluyor. Son yıllarda, Amerikan ekonomisinin dış borçlanma ihtiyacı milli gelirlerine göre yüzde 5’i geçti. Bizde de bu oran geçen yıl yüzde 5’i geçti. Yani, göreli olarak Amerika ile aynı durumdayız!

Onlar dış borçlanma ihtiyaçlarını dolar cinsinden borçlanarak çözüyorlar. Biz ise dış borçlanma ihtiyacımızın çok büyük bir bölümünü döviz cinsinden karşılıyoruz.

Amerika’nın dış borçlanma ihtiyacının artması Amerika’ya borç verenler arasında kaygı yaratmaya başladı. Ellerinde dolar cinsinden Amerikan Hazine bonosu olanların bu bonoları satıp kendi paralarına dönmek istemesi durumunda, dolar değer yitirecektir, dolar faizleri yükselecektir. Son Avrupa Birliği krizine kadar, bu kaygılarla dolar değer yitiriyordu. Bu kaygıları bir ölçüde hafifletmek için Amerika’da faizler artıyordu.

Göreli olarak aynı durumda olan Türkiye ekonomisinde ise dış borçların büyük bir bölümünün döviz üzerinden olması nedeniyle, basıp parayı ödeyemeyeceğimiz borçlar söz konusudur. Ama, Türkiye ekonomisi konusunda henüz ciddi kaygılar olmadığından, kendi paramızla borçlanamasak dahi, bu açıdan durumumuz Amerika’dan daha iyidir!

Önemli olan toplam borçların ve yeni borçlanma ihtiyacının göreli düzeyidir. Belli bir noktada, kendi paranızla da borçlansanız, borç verenin parası cinsinden de borçlansanız, durum değişmemektedir. İlkinde, basıp parayı borçlarınızı ödeyebilirsiniz, ama ekonomik istikrar diye bir şey kalmaz ortada. Diğerinde ise basamadığınız parayla borçlarınızı ödeyemediğinizden ekonomik istikrar bozulur. İkisinin de sonucu aşağı yukarı aynıdır. Yabancı parayla borçlandığınızda, ek olarak kur riski alırsınız. Bazen, bu risk de küçümsenmeyecek boyutlarda olabilir.

BORÇLARIN DÜZEYİ

Bugün Amerikan ekonomisinin ek borçlanmasının çok büyük bir bölümü gelişmekte olan ekonomiler (emerging markets) tarafından karşılanmaktadır. Macaristan, Brezilya ve Türkiye dışındaki büyün gelişmekte olan ülkeler net borçlanan değil, net borç veren ülkeler olmuşlardır. Verilen borçların çok büyük bir bölümü de Amerikan ekonomisinedir.

Bir anlamda, doların geleceği de, gelişmekte olan ülkelerin portföylerinde ne kadar dolar tutmak isteyeceklerine bağlı gibi görünmektedir. Buna karşılık, bu ülkeler Amerika’ya mal sattıkları için borç vermektedirler. Amerikan dolarından vazgeçmeleri Amerika’ya mal satmaktan vazgeçmeleri anlamına da gelebilecektir. Amerikan ekonomisinin sağlığını bozabilecek gelişmeler herkesi telaşlandırabilecektir. Hangi taraf neyi göze alabilecektir?

Ekonomide hiçbir konu göründüğü kadar basit ve düşünüldüğü kadar çözümler kolay değildir. Bu çeşit kaygıları azaltmanın tek yolu borçlanma ihtiyacını kaygı yaratmayacak düzeylere çekebilmektir. 

***

Bankacılıkta gelinen nokta (3) 
2001 Krizi’nden sonra, uzun uğraşlar neticesinde bankacılık sektöründe yeterli sermaye olduğu anlaşıldı. Acaba durum gerçekten böyle miydi? 

Bankaların düzenlemelerin öngördüğü sermaye miktarına sahip olmaları gerçekten yeterli sermayeleri olduğu anlamına mı gelir? Makro ekonomik koşulların yarattığı dengelerle, bankaların ihtiyacı olduğu sermaye, düzenlemelerin öngördüğü sermayenin üzerinde olamaz mı? 

Bu soruların yanıtları o dönemde fazla aranmadı. Aksine, çeşitli yollarla, düzenlemelerin öngördüğü sermaye miktarının tuttuğu anlaşıldığında, herkes rahatladı. Sanki, hiçbir sorun yokmuş gibi algılandı. Sorun yoktuysa, başımıza gelenlerin nedeni neydi?

GÖRÜNMEYEN PİSLİKLER

2001 Krizi sonrası bankacılıkta atılmış en önemli adım 2001 öncesi bankalarımızın yüklendiği kur riskini devlete devretmiş olmalarıdır. Buna karşılık, bankacılıkta vade riski devam etmektedir. Faiz riski önemli boyutlardadır. Kötü krediler sorunu kalıcı bir çözüme ulaştırılabilmiş değildir. Normal şartlarda, salt bankacılık faaliyetlerinden (sermaye kazançları hariç) kárlı olabilmek için gerekli sermaye miktarı eksiği söz konusudur.

Bu sorunlar şimdilik bankacılık sektörünü tehdit eden bir görünümde değillerdir. Çünkü, ileriye dönük beklentiler olumludur. Ekonomi reel bazda tahminlerin çok ötesinde büyümektedir. Dolayısıyla, risklerin gerçekleşmesi olasılığı azdır. Böyle bir ortamda, sorunlarımızı hal yoluna koymuş gibi, güle oynaya yolumuza devam ediyoruz.

Faizlerin düştüğü ortamda sermaye kazançlarının artması ile sektör karlı gibi görünmektedir. Tahsili zor kredileri İstanbul Yaklaşımı içine almakla batık kredi sorunu yokmuş gibi görünmektedir. Her şeyden önemlisi, ekonominin ciddi bir çalkantı içine girmeyeceği beklentisiyle bütün riskler göz ardı edilmektedir.

Çeşitli nedenlerle faizlerin armaya başlaması durumunda, ekonomide çalkantıların yaşanması durumunda, pisliklerin ortaya çıkması kaçınılmazdır. Çünkü, pisliklerin kendisi de çalkantıların bir nedeni olabilmektedir. Beklenmedik bir biçimde kurların artması durumunda dahi, kur riski taşımıyormuş gibi görünen bankacılık sektörünün zor bir döneme girmesi kaçınılmaz olacaktır. Kısacası, dengeler kırılgan değildir demek yanlıştır.

YENİDEN YAPILANMA

Yerli sermayenin bankacılıktan çıkma arzusunun ve/veya yerli sermayenin bankacılık sektörü ile ilgilenmemesinin arkasında biraz da bu durum söz konusudur. Çünkü, sektörde bazı risklerin gerçekleşmesi durumunda, düzenlemelerin gerektirdiği sermaye miktarı yetmeyecek, bankaların bankacılık faaliyetlerinden kar etmesini sağlayacak sermaye miktarına sahip olmaları zorunlu olacaktır. Yani, banka sermayedarları bankalarının sermayelerini artırmak zorunda kalacaklardır. 

Sermaye artışları daha yüksek getiri için değil, geçmiş zararların telafisi için gerekli olacaktır. Aklı başında yerli bir sermayedarın kısa dönemde bu durumu kabullenmesi zordur. Sektörden çıkmak daha çekici bir seçenek haline gelmektedir.

Daha sağlıklı ve sağlam bir bankacılık sektörü için Türkiye borç-alacak ilişkilerini daha iyi düzenlemek zorundadır. Yalnızca bankalarımızın yeniden yapılandırılmaları yeterli değildir. Bankalarımızın müşterileri de yeniden yapılandırılmalıdır.

Devam edeceğim. 


***

Asya Kalkınma Bankası toplantılarının ardından 
İKİ yıl önce İstanbul’da yapılması planlanan Asya Kalkınma Bankası (AKB) yıllık toplantıları İstanbul’daki bombalama olayları nedeniyle ertelenmişti. Ancak bu yılki toplantılar birkaç hafta önce İstanbul’da yapılabildi. 

Türkiye’de Dünya Bankası ya da Avrupa Yatırım Bankası denince bize uzun vadeli kredi veren kuruluşlar anlaşılır. Türkiye ekonomisinin dış finansman ihtiyacının bir kısmı bu kuruluşlardan gelir. AKB farklıdır.

İHMAL EDİLEMEZ

AKB bizim için projelerimizin finansmanına yönelik kredi alınabilecek bir kaynak değildir. Türkiye AKB’nın katkı yapan ortaklarından biridir. Ama, AKB’ndan be kamu ne de özel sektör kredi kullanamaz. Aynı olgu Avrupa Kalkınma ve Yeniden İnşa Bankası (EBRD) için de geçerlidir. Türkiye EBRD’ye ortaktır, ama kredi kullanamaz.

AKB Asya ülkelerinin gelişmesi için kredi ve teknik yardım veren bir bankadır. Dünya Bankası’nın Asya kıtasında faaliyet gösteren bir modelidir. Bizim gibi ülkelerin AKB’na ortak olmasının nedeni ABK tarafından finanse edilen Asya kıtasındaki projelere Türk firmalarının girebilmesidir.

EBRD de bizim için aynı görevi görür. AKB ve EBRD karşılaştırıldığında, Türk firmalarının EBRD’yi göreli olarak yoğun kullandığını görüyoruz. Buna karşılık, AKB’nı EBRD kadar kullandığımız söylenemez. Acaba Asya ile eski Sovyetler Birliği Cumhuriyeti ülkeleriyle ilgilendiğimiz kadar ilgilenmiyor muyuz?

Büyük bir olasılıkla, konunun bir boyutu budur. Bir başka boyutu ise AKB’nın finanse ettiği projelerdeki rekabette Türk firmalarının geri kalması olabilir. Üzerinde durulması konulardan biri mutlaka bu olmalıdır. Türk firmaları rekabetçi olamadıkça AKB gibi kuruluşların finanse ettiği projelerde rol alması zor olacaktır. EBRD’yi daha çok kullanmamızın bir nedeni EBRD’nin proje finansmanında ortaklık yoluyla katkı yapmasıdır. Doğal olarak ortaklık ile yapımcılık farklı konulardır.

Yıllık toplantılar sırasında AKB Başkanı ısrarla Türk firmalarını Asya’ya davet etti. Türkiye ekonomisinin geldi düzeyi övdü. Bu düzeydeki Türkiye’nin Asya kıtasında daha aktif olması gerektiğini dile getirdi. Çok da haklıydı. Türkiye, Asya kıtasındaki ekonomik potansiyeli ihmal edemeyecek kadar büyük bir ekonomidir.

Asya çok büyük bir kıta. Kıta içinde gelir farklılıkları çok fazla. Dünyanın en zengin ülkeleri de, en fakir ülkeleri de Asya’da bulunuyorlar. Dolayısıyla, kıtanın fakir ülkeleri zengin ülkelerin bir anlamda himayeleri altında kalmıştır. 

DIŞA AÇILMAK

Rekabet göreli olarak bu piyasalarda daha acımasızdır. Çünkü, Asya’nın gelişmiş ülkeleriyle gelişmekte olan ülkeler piyasasında rekabet edilmesi söz konusudur. Buna ek olarak, bizim gibi, AKB’na üye olan dünyanın diğer gelişmiş ülkelerinin şirketleri de bu piyasalarda boy göstermektedirler. Kısacası, Asya pazarı ahbaplık ilişkileriyle iş alınacak bir pazar değildir. 

Türkiye’de kamu kaynaklı projeler azalırken, Türkiye’deki belli bir bilgi birikimine erişmiş şirketlerin eskiye göre çok daha fazla rekabetçi bir biçimde dışa açılmaları kaçınılmazdır. Böyle şirketlerimizin sayısı artmaktadır. Daha da artmalıdır. 

Dışa açılamayanların kamu sektöründen proje beklemeleri çok gerçekçi değildir. Bu nedenle, AKB gibi kuruluşların desteklediği projelerde rekabetçi olabilmek için yeniden yapılanmak hedeflerden biri olmalıdır. 

***

2004'e iyi girdik dengeyi koruyalım 
2003 yılında gözlenen gelişmeler büyük ölçüde iyimser beklentiler sonucunda oluştu. Makro ekonomik temel dengelerin ima ettiğinden çok daha iyi bir durumda 2003 yılını bitirdik. 

Ekonomide gözlenen olumlu gidişin devamı iyimser beklentileri haklı çıkaracak yapısal düzenlemelerin zaman kaybetmeden uygulamaya konmasına bağlı olacaktır. Aksi taktirde, beklentilerin bozulmasıyla, makro ekonomik temel dengelerin ima ettiklerinden daha kötü bir durumla karşı karşıya kalabiliriz.

İyimser beklentilerin neden olduğu olumlu gelişmeler şunlar:

1. Nominal ve reel faizler düşme eğilimine girdi.

2. Döviz kurlarının istikrarlı bir seyir izleyeceği beklentisiyle döviz cinsi yatırımların cazibesi azalmış, düşen reel faizlere rağmen TL cinsinden mali yatırımlar artma eğilimine girdi.

3. Ücret gelirlerinde reel anlamda ciddi bir artış olmadığı halde, servet etkisiyle ve bankaların tüketici kredilerine öncelik vermesiyle iç talepte ciddi artışlar oluyor.

4. Sistem dışından döviz girişleri küçümsenmeyecek boyutlara ulaştı.

5. Döviz kurlarında sağlanan istikrarla fiyatları dövize endeksli mal ve hizmetlerde fiyat artışları durdu, hatta fiyatlar düştü.

6. İthalatın artışıyla iç piyasada fiyatlandırmada belli bir disiplin geldi.

Bu gelişmelerin devamı ya da sürdürülebilmesi birkaç şarta bağlıdır. Bu şartlar oluşturulamadığında, şimdi gözlenen dengeleri sürdürebilme olasılığı zayıflayacaktır. Şartlar çeşitli platformlarda Merkez Bankası'nın dile getirdiği konularla aynı paraleldedir:

1. Hem kamunun hem de özel sektörün üretimlerinde verimliliğin artması gerekmektedir. Özel sektör şartlara oldukça çabuk uyum sağlasa da, kamu sektöründe verimliliği artırıcı politikaların uygulamaya konmaması kamu açıklarının kontrolünü zorlaştıracaktır. Özelleştirme kamunun gelirlerini artırıcı değil, kamuda verimlilik artışı hedefinin bir parçası olmalıdır. Özelleştirmeden elde edilecek gelirler bir amaç değil, sonuçtur.

2. Kamu sektörünün verimliliğini artırıcı reformların yanında kamu açıklarını kalıcı bir biçimde düşürecek yapısal reformların uygulamaya konması önemlidir. Örneğin, sosyal güvenlik ve tarım kesiminin sübvansiyonu konuları ihmal edilemez.

3. ‘‘İyi yönetişim’’ kavramıyla özetlenen, kamu sektörü de dahil tüm ekonomik aktörlerin şeffaflığının sağlanması ve kayıt dışı ekonominin azaltılması uzun süre alacak, ama öncelikli hedeflerden biri olmalıdır. Ekonomik rant yaratan kamu politikaları gündemden çıkmalıdır. 

Yerel seçimlerin yaklaşıyor olması hükümetin daha popülist bir tavır almasına neden olmaktadır. Özellikle, asgari ücret artışında bonkör davranılması sonuçları orta dönemde çıkacak olumsuzluklar yaratabilecektir.

Döviz kurları daha da düşebilir

2002 yılı sonunda dolar kuru 1 milyon 640 bin liraydı. 2003 yılı sonunda 1 milyon 396 bin lira oldu. Düşüşün bir kısmı doların uluslararası piyasada değer yitirmesinden kaynaklandı. Ama, yüzde 50 ağırlıklarla dolar-euro sepeti de 2003 yılı içinde nominal olarak Türk Lirası'na karşı yüzde 6.5 değer yitirdi.

Nominal olarak kurların düşmesi beklentileri olumlu tutabilen tüm istikrar programlarının yarattığı en doğal sonuçlardan biridir. Dolayısıyla, 2003 yılında döviz kurlarında yaşananlar şaşırtıcı değildi. Beklentiler olumlu yönde geliştiği sürece, 2004 yılında da, daha istikrarlı ve nominal olarak düşen döviz kurlarını gözlemek şaşırtıcı olmayacaktır. Bu şartlarda, Türk Lirası cinsinden olan mali yatırımların göreli olarak daha yüksek getiri elde etmeleri beklenmelidir.

Kurların enflasyon paralelinde artmasını beklemek gerçekçi değildir. Kurların düşük seyretmesinin yarattığı sorunları kurları yükseltme çabalarıyla aşamayız. Döviz kurlarındaki gidişi veri kabul edip aynı paralelde verimliliği artırmak zorundayız. Verimlilik artışlarıyla kurların gidişatı arasında bir uyumsuzluk olduğunda, olumsuzlukla yaşayabilecek bir tampon ihtiyacı olacaktır. O tampon da işletmelerin öz kaynakları olacaktır.

İstikrara giden yolda elbette kısa dönemli olumsuzluklara göğüs germek zorunluluğu vardır. İşletmeleri ayakta tutacak iki unsur öz kaynak yeterliliği ve verimlilik artışlarıdır. İşler doğru gittiği taktirde, 2004 yılı da bu mücadeleyle geçecektir.

İç talebi iyi yönetin kalıcı istikrarı yakalayın

KALICI istikrar için kamu finansman açıklarını mali sistemin büyüklüğü ve milli gelirimizle tutarlı bir düzeye getirmemiz kaçınılmazdır. 2003 yılında kamu sektöründe yapısal reformların gecikmesinin 2004'te bazı olumsuz sonuçlar doğurması beklenmelidir. 2004'te bu anlamda işimiz biraz daha zordur. Durdurulamayan harcamalar başka kalemlerde yapılacak tasarruflarla finanse edilecektir.

Dış tasarrufa (cari işlemler açığı) yüklenmeden istikrarı sağlamanın yolu kamu sektörü finansman açıklarını azaltırken (tasarruf eksiğini küçültürken) özel sektör tasarruf fazlasını çok düşürmemektir. Şimdiki dengeler çerçevesinde, özel sektör tasarruf fazlası çok düştüğünde, cari işlemler açığı artmaya devam edecektir. Bu şartlarda, döviz açığının finansmanı zorlaştığında, reel faizlerin artması kaçınılmazdır.

Reel faizlerin artması kamu finansman dengesini bozacak bir unsurdur. Dolayısıyla, artan cari işlemler açığına dayanmayan bir ekonomik istikrar stratejisi özel sektörü aynı gelir düzeyinde daha az tüketmeye (daha çok tasarrufa) yöneltecek bir yapıda olmalıdır. Bunun da adı iç talep yönetimidir. 2004'ün çalkantısız ve beklentileri olumlu tutacak şekilde geçmesi iç talep yönetimindeki başarıyla yakından ilgili olacaktır.

İç talep yönetimindeki başarısızlık reel faizlerin artmasına, reel faizler artmadığı taktirde, enflasyonun hızlanmasına ve döviz kurlarının artmasına neden olacaktır. Bu anlamda, şimdiye kadar faizleri indirme yönünde irade kullanan Merkez Bankası'nın gerektiğinde faizleri yükseltip yükseltemeyeceği sınanacaktır.

İç talep yönetimini göz ardı eden ekonomi politikaları 2004'te Merkez Bankası'nı zor durumlara sokabilir. 2004'te ekonomik büyümeyi azamiye çıkarmak için değil, ekonomik istikrarı kalıcı hale getirebilmek için çalışılmalıdır. 

***

Düşük enflasyonda vatandaşa tavsiyeler 
AYNI şirketlerde olduğu gibi, yıllarca yüksek enflasyon ortamında iktisadi kararlar alan vatandaş için alışılmamış düşüklükteki bir enflasyon içinde yaşamak o kadar kolay olmayacaktır. 

Yeni ortamda, davranışlarımız ve düşüncelerimizde bazı değişikliklere gitmemiz rahatımızın kaçmasını engelleyebilecektir.

Her şeyden önce, tedbirli olmak durumundayız. Enflasyonun düşmesinden en fazla yararı sağlamaya çalışmalıyız. Önerilerin bazıları zaten her ortamda yapılması gereken şeyler. Bazıları ise eski içgüdülerimizi bırakmamız anlamına geliyor.

TEDBİRLİ OLUN

Beklediğiniz enflasyonun üzerinde maaş artışı aldıysanız, artışın enflasyonun üzerindeki kısmını harcamamaya çalışın. Gelecek dönem tam tersi bir durumla karşılaşabilirsiniz.

Faizler düştü diye kredili tüketime çok rağbet etmeyin. Hem maaşınız reel olarak ödediğiniz reel faiz kadar artmayabilir hem de faizler daha da düşebilir.

Makul bir sürede tüketebileceğiniz kadar mal alın. Tüketim malı stoku yüksek enflasyon dönemi kadar karlı olmayabilir. TL faizleri tüketim malı fiyatlarındaki artıştan daha yüksek olacaktır. Fazla paranıza faiz kazanmaya bakın. Malı tüketeceğiniz zaman alırsınız.

Kredi kartı ile tüketime yönelmeyin. Fahiş faizler vermek zorunda kalırsınız. Kredi kartına borçlanmak mal varlığınıza en büyük tehdittir. 

İşinizi kaybetmemeye çalışın. Gerekirse, daha fazla zaman ve daha büyük bir şevkle çalışın. İşinizin en iyisi olmaya çalışın. İşinizi kaybettiğinizde yeni iş bulmak giderek zorlaşacaktır. 

İşinizi beğenmiyorsanız, yeni bir iş bulmadan ayrılmayın. Gelirinizi kaybetmemeye çalışın. Daha fazla kazanacağım derken, kazandığınızdan da olursunuz.

Kira geliri elde etmek için gayrimenkul edinmeyin. İleride kiralar da, ev fiyatları da reel anlamda düşebilir. Basında bu konuda çıkan reklam kokan haberlere inanmayın.

Yenisi olsun diye, çalışan dayanıklı tüketim mallarınızı değiştirmeye kalkmayın. Önümüzdeki birkaç yıl ekonomik istikrarın kalıcılığını sınamak için likit kalmakta fayda vardır.

Gelir düzeyinize göre lüks sayılabilecek tüketimden kaçınmaya çalışın. Bugün lüks gibi görünen tüketim yarın lüks olmaktan çıkabilir. O zaman tüketirsiniz.

Geçen yıl döviz hiç kazandırmadı diye etrafın gazına gelip tüm döviz yatırımlarınızı Türk Lirası'na geçmeye kalkmayın. Ama, mali tasarruflarınızın Türk Lirası kısmını yüzde 10-30 artırmanızda fayda vardır.

Enflasyonun gerçekten ineceğine inanıyorsanız, özellikle enflasyonun inmekte olduğu dönemlerde, en iyi yatırımlar yerli para üzerinden yapılan yatırımlardır. Gayrimenkul, altın, döviz ve dayanıklı tüketim malları yerli parayla bu konuda yarışamaz.

Enflasyon, tüketim kalıplarındaki farklılıklara göre, aileden aileye farklıdır. Tüketim kalıbınızı yalnızca gelirinizin izin verdiği maliyetlere göre değil, enflasyonu daha düşük olana doğru da kaydırmaya çalışın. Enflasyonun indiği dönemlerde, daha az maliyetli tüketim sepetlerinde enflasyon daha yüksek olabilir. Siz farkına varana kadar, daha pahalı bir tüketim kalıbıyla karşı karşıya kalabilirsiniz.

Mali yatırım kararları alırken tüm yumurtaları bir sepete koyup son dönemlerde en çok kazandıran yatırım araçlarına ani kaymalar yapmayın. Çok kazandıran yatırımlar aynı zamanda çok kaybettiren yatırımlardır. 2000 yılında Borsa'ya girenler hálá reel zararlarını çıkaramadılar.

Enflasyonun kalıcı olarak indiği dönemlerde, bankalardan uzun vadeli (6 ayın üzeri) kredi kullanmak en pahalı tüketim çeşididir.

Eğitim ve sağlık en pahalı gider kalemleridir. Enflasyon düştükçe, bütçenizde eğitim ve sağlığa harcanan paralar artacaktır. Hazırlıklı olun.

Enflasyon, düşecekmiş gibi tüketin, yükselecekmiş gibi tedbirli olun. 

***

Kur riski kimin üzerinde kalacak? 
DALGALI kura geçtiğimiz günlerde bankacılık sektörünün üstlendiği kur riski sermayelerinin birkaç katıydı. 

Döviz kurları fırladı. Dövizde açık pozisyon taşıyan bankalar zarar ettiler. Sermayelerini yitirdiler.

Üstlendikleri zararı durdurabilmek için döviz alımına yönelip yeniden döviz kurlarını fırlatmasınlar diye, Hazine, TL cinsinden çıkardığı devlet iç borçlanma senetlerini isteğe bağlı olarak döviz cinsinden ya da dövize endeksli devlet iç borçlanma senetleri ile değiştirdi. Takas yaptı.

Yapılan takas işlemiyle bankaların almış oldukları kur riskini devlet üzerine almış oldu. Takas yapıldığında dolar kuru 1 milyon 150 bin lira civarındaydı. Bugün ise 1 milyon 300 bin lira civarında. Kur fazla değişmedi. Bankaların dövizde açık pozisyon alarak sağlayacağı karları Hazine borçlanma maliyetini azaltarak elde etmiş oldu.

SESSİZ REKABET

Döviz kurunun iki buçuk yıl evveline göre fazla değişmemiş olması ekonomide kur riskinin gerçekleşme olasılığını artıran bir olgudur. Dolayısıyla, iyi bir portföy yöneticisi olarak, Hazine, 2001 yılının yaz aylarından beri üstlendiği kur riskinden yavaş yavaş kurtulmak istiyor.

Bu amaçla geçenlerde bir takas ihalesi daha yapıldı. Bu kez, Hazine döviz üzerinden olan borçlarını Türk Lirası'na çevirmek istedi. Fakat, ihale için koyduğu azami takas miktarının ancak üçte birini gerçekleştirebildi.

Hazine'nin kur riskinden kurtulması demek bankacılık sektörünün ya bu kur riskini üstlenmesi ya da Hazine ile takas ettiği TL karşılığı döviz alacakları kadar piyasadan döviz alması anlamına geliyor. Ama, bankalar da en az Hazine kadar iyi portföy yöneticisi durumundalar. 

Görünüşe göre, bankacılık sistemi ne daha fazla döviz riski almak istiyor ne de döviz riski almamak için Hazine'den takas ettiği döviz alacakları kadar piyasaya girip döviz alımları yoluyla kurları yükseltmek istiyor. Dolayısıyla, Hazine'nin dövizden TL'ye yapmaya çalıştığı takasa bankalar fazla rağbet etmiyor.

2001 yılında yapılan takasa konu iç borçlanma senetlerinin bir kısmı bu yılın yaz aylarında itfa edecek. Dengeler değişmediği taktirde, bankalar döviz alacaklarının itfa etmesiyle döviz varlıklarını TL'ye geçmeye çok fazla razı olmayacaklar. Yani, kur riskinin kim tarafından üstlenileceği konusunda Hazine ve bankalar arasında piyasada sessiz bir rekabet yaşanacak.

ÇAPA İHTİYACI

Hazine'nin kur riskinden kurtulmak yönünde ısrar etmesi TL faizlerini artırıcı bir etken olacaktır. Belli bir faiz düzeyinde, bankalar dövizde açık pozisyon almaları için teşvik edilmiş olacaktır. Bu kez de, bankalar üzerine BDDK tarafından konulan sınırlamalar sorun olmaya başlayacaktır.

Bu yapıda, devletin daha bir süre döviz riski ile yaşaması kaçınılmaz görünmektedir. Devletin iç borçlanmada döviz riski taşıması saatli bir bombanın üzerinde oturması gibidir. Uzun süre bankalar bu saatli bombanın üzerinde oturmuşlardı. Sonunda, bomba patlamıştı. Şimdi, devletin, patlatmadan saatli bombanın üzerinde oturmaya çalışması gerekmektedir.

Ekonomideki dengeleri bozmayacak şekilde devletin ekonomi politikaları uygulamasının bir zorunluluğu da bu alandan gelmektedir. Bu şartlarda, ekonomi politikalarından sapılmayacağı yönünde bir çapanın varlığı daha da önemli hale gelmektedir. Konunun önemi kur riskinin bankaların üzerine atılmasıyla değişmemektedir.

***

Kamu sektöründe şeffaflık 
ENFLASYON düşüyor. Düşüşün arkasında belli ölçüde sağlanan bir kamu finansmanı disiplini var. 

Ama, geçmişle karşılaştırıldığında, kamu finansman açıkları hálá çok yüksek ve bu açıklarla yüzde 10'larda bir enflasyonu kalıcı hale getirmek mümkün değil.

Hatırlanacak olursa, bütçe açıklarının milli gelire oranı yüzde 8'lerdeyken yüzde 50'lerin üzerinde enflasyonla yaşıyorduk. Şimdi, bütçe açığının milli gelire oranı yüzde 13'lerde. Şartları deüiştiremediğimiz taktirde, enflasyonun yüzde 10-20 aralığında kalması ancak geçici bir olgu olabilir.

BÜTÇE DIŞI KAMU

Kamu sektörü son yıllarda oldukça şeffaf oldu. Hazine elindeki bilgileri ve düşüncelerini çok daha açık bir biçimde kamuoyu ile paylaşmaya başladı. 

Merkez Bankası bilançosunu günlük yayınlıyor. Düşüncelerini açıkça söylüyor. Risklere dikkat çekiyor. Olası ekonomik gelişmeler konusunda kendi fikirlerini beyan ediyor.

Bankacılık Düzenleme ve Denetleme Kurumu daha yeni bir kuruluş olmasına rağman şeffaflık konusunda çok önemli adımlar attı. Konunun nazikliği bir tarafa bırakılacak olursa, en azında daha standartlaşmış banka bilançolarını izleyebilme olanağına kavuştuk.

Maliye Bakanlığı her ayın sonuna doğru bir öceki ay sonu itibariyle bütçe gelişmelerini kamuoyuna açıklıyor. Makro ekonomik gelişmelerin kamu ayağında artık çok daha bilgiliyiz. Olabildiğince çabuk istenlen bilgilere uşlaşabiliyoruz.

Sözü edilen kuruluşların internet sitesinde makro ekonomik analiz yapmak isteyen herkes için yeterli olabilecek bilgiler vardır. Artık, bilgiye daha çabuk ulaşarak bir avantaj elde etmek mümkün değildir. Neredeyse, her şey herkese açıktır.

Kamudaki şeffaflığın eksik kalan yanı Kamu İktisadi Teşekkülleri (KİT) ve mahalli idarelerdeki gelişmelerdir. Kamu sektörünün finansman yapısıyla ilgili hedefler konsolide bazda tüm kamu sektörünü ilgilendirdiği halde, bütçe gelişmeleri dışında, zamanında ve doğru bilgileri diğer kamu sektöründen almak mümkün olamamaktadır.

Zorluğun bir kısmı diğer kamunun çok parçalı olup bilgilerin toplanmasının zaman almasından kaynaklanmaktadır. Ama, bütün sorun bu değildir. Bütçe dışı kamu sektöründe bir standartın olduğu savunulamaz. Duruma göre, farklı kurumlar farklı standartlar kullanarak mali durumlarını istendiği gibi açıklayabilmektedirler.

Bazen amortismanlar hiç hesaba katılmadan KİT'ler kár açıklayabilmektedirler. Bazen de, mahalli idareler nakit dışı borçlarını vaziyetlerinde saklayabilmektedirler. Bu çeşit olanaklar olduğunda, kamu sektöründeki pislikler saklanabilecek köşelere doğru süpürülebilmektedir. Kağıt üzerinde işler iyi gibi görünürken, gerçeklerle verilen izlenim arasında dağlar kadar farklar oluşabilmektedir.

SETİ BÜYÜTMEK

Kamu sektörü bu alanlarda da çok daha fazla şeffaf olmak zorundadır. Bütçe dışı kamu sektöründen de bilgiler kamuoyuna olabildiğnce hızlı akabilmelidir. Gelen bilgiler kamuoyu ile çok hızlı bir biçimde paylaşılabilmelidir.

Serbest piyasa ekonomisinin en önemli besin maddesi beklentilerin baz edildiği ‘‘bilgi’’ setidir. Bilgi setinin büyüklüğü piyasadaki dengelerin kalıcılığını sağlayan etkenlerdendir. Bu setin içindekilerin çeşitli nedenlerle gerçeklerden uzaklaştığında, yanıltıcı olduğunda ya da boyutu küçüldüğünde, geçici bir süre için piyasalar aldatılabilir. Ama, piyasaların devamlı aldatılmaları mümkün değildir.

Piyasalar bütçe dışı kamu sektörü hakkındaki bilgileri gecikmiş bir biçimde IMF ve Dünya Bankası raporlarından değil, doğrudan ilgili kurumlardan alabilmelidirler.



***

Türkiye’ye bir şey olmaz! 
FRANSA’da AB Anayasası’na ‘hayır’ çıktıktan sonra gazetelere demeç veren toplum liderlerinin neredeyse tümü ‘Türkiye’ye bir şey olmaz’ diyerek Türkiye’nin aslında dünyadan tecrit edilmiş bir ülke olduğu izlenimini verdiler. 

Yanı başımızda nükleer bir kaza olur, liderlerimiz ‘bize bir şey olmaz’ derler. Yıllar sonra Karadeniz bölgesinde çocuklarımız kanserden ölmeye başlarlar. Tam üye olmak istediğimiz AB’nin en büyük üyeleri birliğin işleyeceği temel kuralları reddederler bizler yine ‘bize bir şey olmaz’ diyerek konuyu hafife alırız. Bu yaklaşım elbette gerçekçi değil. 

Daha gerçekçi yaklaşım, riskleri görüp risklerin farkında olduğumuzu kamuoyu ile paylaşarak risklerin gerçekleşmesini asgariye indirecek tutumu takınmaktır. Riskleri görmezden gelerek ya da toplumdan gizleyerek bir yere gidemeyiz. Sorunlarımızın bir kısmı da zaten bu çeşit yaklaşımlardan kaynaklanmaktadır.

Bankacılık konusundaki yazı dizisine ara vererek AB Anayasası’nın üye ülkelerde çektiği tepkinin Türkiye’ye olası yansımalarını tartışmak istiyorum.

YAVAŞLAYAN SÜREÇ

Her şeyden önce, Fransa’da çıkan ‘hayır’ Avrupa ülkelerinin bazılarının bir birlik çatısı altında yaşamalarına bir itiraz olarak alınmamalıdır. Görünürdeki sorun, bu birliğin işleyeceği kurallaradır. O kurallar da, siyasi olmaktan çok, objektif kurallardır. O halde, asıl sorun başka bir yerdedir.

Anayasa’nın tepki çekmesi AB’ye üye olan ülkelerin bir birlik içinde yaşamalarına tepki olmaktan çok, Avrupa’daki siyasi liderliğe bir tepkidir. Büyük ülkelerde yaşanan iktisadi sıkıntılara bir tepkidir. Avrupa’nın çok hızlı genişlemesine bir tepkidir. Böyle söylenmese de, parasal birliğe çok erken girilmiş olmasına bir tepkidir.

AB Anayasası ya çok geç gündeme gelmiştir ya da çok erken. İçinde yaşanan şartlarda, AB Anayasası’nın AB ülkelerinde kolayca kabul görmesi Anayasa dışı kaygılar nedeniyle çok olası değildir.

Önümüzdeki dönemde Hollanda ve Danimarka gibi Avrupa’nın küçük ülkeleri de ‘hayır’ diyeceklerdir. ‘Hayır’ diyen ülkelerin artması ortada olan ülkeleri de ‘hayır’ demeye itebilecektir. Bugünkü şartlarda, hiçbir AB üyesi, yeni katılan bazı üyeler hariç, AB’ye aşıkmış gibi görünmek istemeyeceklerdir. Bundan sonraki referandumlarda ‘sen istemiyorsan, ben hiç istemiyorum’ gibi bir yaklaşım gözlenmesi hiç şaşırtıcı olmayacaktır.

Bu hava AB’yi içine kapatacaktır. AB’nin genişlemesi gündemlerinde ikinci, hatta üçüncü sırada olacaktır. Bizim gibi ülkelere karşı, AB isteklerinde daha sertleşecektir. Müsamaha marjı daralacaktır. Önceden verilen sözler tutulmaya çalışılsa da, Türkiye’nin tam üyeliği konusundaki müzakereler ister istemez yavaşlayacaktır.

EKONOMİK RİSKLER

Zaten 10-15 yıllık bir sürecin öngörüldüğü müzakerelerin birkaç yıl daha gecikmesi elbette dünyanın sonu değildir. Ama, AB tarafından neden olunabilecek gecikmeler Türkiye’yi tembelliğe iterse, gecikme çok daha fazla olacaktır. 

Kendi iç çelişkilerini çözememiş bir AB karşısında, Türkiye’nin eli daha da zayıflayacaktır. Bu nedenle, Türkiye önümüzdeki dönemde AB’ye uyum açısından çok daha hızlı ve çok daha kararlı olmak zorundadır. Aksi taktirde, AB’nin eline, zaten arzu ettikleri önemli bir koz vermiş oluruz.

AB’nin genişlemesi bir süre gündemden düşecektir. Önümüzdeki 5-10 yıllık bir dönemde zaten AB’ye tan üye olamayacaktık. Ama, AB’de yaşanan iç çelişkiler ve AB liderliğinin zayıflamasının ekonomik riskleri de vardır. Yarın konunun iktisadi boyutundan söz edeceğim. 

***

Artık yas tutmaya başlıyorum 
GEÇEN pazartesi günü Hürriyet’in iç sayfalarındaki bir fotoğraf dikkatinizi çekmiş olmalı.

Başlarında siyah yemeniler bulunan bir grup genç kız, ellerindeki káğıttan bir şeyler okuyorlardı.

Ellerinde ayrıca birer kırmızı karanfil vardı. 

Bu fotoğrafa çok iyi bakmak lazım.

Çünkü bu fotoğraf, ısrarla Ermeni dosyasını açmak için ellerinden geleni yapan bazı arkadaşlarımızın bizleri götürdüğü istikameti gösteriyordu.

Bu genç kızlar, tarihe ‘Çerkez sürgünü’ olarak geçen olayların 141’inci yılını anıyorlardı.

Tam tarihiyle 21 Mayıs 1864’te, Çerkezlerin Ruslar tarafından katledilişinin yıldönümüydü.

200 kişilik bir Abhaza ve Çerkez grubu geçen cumartesi İstanbul’da bu olayı andı.

O gün Trabzon’da da 2 bin kişi aynı olayı anmak için bir araya geldi.

Bu olayları anma törenleri son yıllarda unutulmaya başlamıştı.

Ama bu yıl Anadolu’nun her yerinde benzer törenler yapılıyor.

Tanıdığım bazı Rumeli göçmenleri, Balkan Savaşı öncesi ve sonrası ecdadına, akrabalarına yapılan kıyımları anmak için harekete geçmeye hazırlanıyor.

Bir göçmen çocuğu olarak benim bile bilmediğim belgeler ortaya çıkarılıyor.

Tanıklıklar toplanıyor.

Çocukluğumuzda işittiğimiz, ama son yıllarda unutmaya başladığımız bazı vahşet hikayeleri tekrar canlanıyor.

Balkanlar’daki savaşta, milyonlarca Türk’ün topraklarını kaybettiği, sonra 650 bin Türk’ün öldürüldüğü tekrar hafızalara yerleştiriliyor.

Belli ki, artık bizler de bu tanıklıkları çocuklarımıza aktaracağız.

Evet bizi bekleyen gelecek ne yazık ki budur.

Ermenilerin öldürülmesini hatırlamamız için bütün dünyayı ayağa kaldırmaya çalışanlar, sonunda bizim içimizdeki unutulmuş kıyımları canlandırmayı başardılar.

Bu nedir?

Tarih bilincine kavuşmak mı?

Yoksa, bu topraklarda unutulmuş düşmanlıkları, kin duygularını canlandırmak mı?

Ama yine de bizlere şunu öğrettiği için memnun olmalıyız.

Bu topraklarda yas tutması gereken insanlar sadece Ermeniler değil.

Katliama uğramış Türkler, Çerkezler, Kürtler, Gagavuzlar da var...

İsteyen bu listeye kendi ecdadının kanıyla ekleme yapabilir.

Bizler, bu acıların hatırlanması değil unutulması gerektiğine inanıyorduk.

Ama ne yazık ki onlar galip geldi.

Zaman unutmak değil, hatırlamak zamanıymış.

Biz kötülükleri unutup, iyilikler üzerine bir gelecek kuralım istiyorduk.

Hayır, önce kötüleri hatırlayalım, sonra iyi bir gelecek kuralım cevabı geldi.

Öyleyse buyrun bu kötülükler arkeolojisine.

Herkes elinde kazma, kazılara başlasın.

Bakalım bulacağımız şeyler hazine mi, yoksa toplu hüzün mezarlıkları mı olacak.

Herkes emin olsun ki artık Anadolu’nun dört bir köşesinde her gün bir kıyımın ağıtları yakılacak.

Her gün bir halk, başkasına karşı kin duygularını yeniden bileyecek.

Gayri resmi tarih mi istiyorsunuz.

İşte size gayri resmi tarihler...

Sadece Ermenilerin değil.

Emin olunuz ki, artık Selanik’te katledilen Türkleri de hatırlayacağız.

Ben kendi payıma Rodop Dağları’nda kaybettiğim akrabalarımın yasını tutmaya başlayacağım.

Tabii hesabını sormaya da...

Oysa bugünün Bulgarlarıyla, Yunanlılarıyla, Rumenleriyle hiçbir meselem yok.

Tam aksine o insanları çok seviyorum. Akrabam kadar seviyorum.

Tarihi eşelemeyi matah sananlar, ne yazık ki kin yarışını başlattı.

Artık herkes kendi yasını tutacak. 

***

Yalancı aynaları kırdığımız gece 
BİR kere daha anladım ki, insan gerçek yaşını başkaları sayesinde anlayabiliyor.

Özellikle de uzun yıllar sonra gördüğünüz başkaları sayesinde.

Sabahları aynaya bakıyorum. 

Benim gördüğüm bu yüz, yıllara bayağı iyi direniyor.

Sanki çok az değişiyormuş gibi geliyor.

Sonra akranlarıma bakıyorum.

Eski fotoğrafları yan yana koyuyorum.

Kahrolası aynalar gerçekten yalancı.

Hepsinin ruhunda, o ‘Ayna ayna güzel ayna’ ahlaksızlığı...

Maria Farandouri’yi ilk defa 1973 veya 74 yılında gördüm.

Galiba Názım Hikmet için düzenlenen bir geceydi.

Teodorakis’le birlikte gelmişlerdi.

Dolgun hatları olan bir kadındı.

Ama o muazzam ses, o Teodorakis şarkıları, içimdeki Názım hayranlığı ile birleşince karşıma muhteşem bir Yunan kadını çıkmıştı.

Farandouri’yi belki bir hayat dinledim.

Ses haremimin en gözde kadını oydu.

Ta ki Haris Aleksiu’yu dinleyinceye kadar.

Geçen akşam onu tekrar dinledim.

Farandouri epey değişmiş.

Yüzü o kadar yaşlanmamış. Portresine Nana Mouskouri gözlükler eklenmiş.

Sevdiğim bütün Yunan kadınları gibi o da yaşıyla yarışmıyor.

Yüzünde makyaj neredeyse yok gibi.

Saçlara özel hiçbir itina, bir dokunuş yok.

Epey kilo almış. Yürümesini engelleyecek kadar kilo almış.

O kiloları saklamak, bir şeylerin altına süpürmek gibi bir telaşı yok.

Ben işte buyum diyen bir kadın.

Sahici, doğrucu bir ayna gibi karşıma geçmiş ve bana gerçek yaşımı haykırıyor.

Ama ses aynı ses.

Daha da olgunlaşmış, daha da kendine güvenli hale gelmiş.

‘Karlı kayın ormanı’nı Türkçe söylüyor.

Ne Adamo yumuşak g’leri, ne ‘iki yabanji’ eğilip bükülmeleri.

Türkçe bilmediği halde gerçek bir İstanbul Türkçesi’yle, aksansız, aranjesiz söylüyor.

Türkçe’ye saygı, Zülfü’ye sevgi, başka ne eklerseniz ekleyin.

Unuttuğum Farandouri o gece yine ses haremime giriyor.

Ben ve eşim, Zülfü’yle de o yıllarda tanıştık.

12 Mart günleriydi. Onun müzik yolculuğu yapayalnız başlamıştı.

Tek arkadaşı, elindeki bağlamaydı.

O akşam bir kısmımız oradaydık.

Bir kısmımız, kendi tayin etmediğimiz bir protokolün ön sırasında.

Bir kısmımız, hálá ön sıralardan kaçabilecek kadar asi.

Zafer Mutlu, Güngör Mengi, Hıncal Uluç, Mudo.

Bir kuşak sonrası.

Haşmet Babaoğlu.

Ve sahnede Zülfü.

Hepsini ezbere bildiğimiz şarkıları söylüyor. 

Sanki kolektif bir yaş günü kutluyoruz.

Mum yerine, yaşımız kadar Zülfü şarkısı.

Hepsi birbirinden güzel, hepsi birbirinden hüzünlü.

12 Mart’ın meydan okumalarına dönüyoruz.

İçimizde yine o aynı cüret, sahtekár aynaları atıp, Farandouri’nin makyajsız yüzündeki sırın ötesine geçiyoruz.

İşte gerçek yaşımız karşımızda.

Tam arkamızda ise bir hayat bilançosu, küçük küçük şahsi, gayri resmi tarihler.

Gençliğimiz, 20-30 yıl önce terk ettiğimiz küçük gazete bürolarında, haber merkezlerinde, Mülkiyeliler Birliği’nde, Tavukçu’da, Kulüp 66’da kalmış.

Dünyayı değiştirmek için ruhsal gettolarımızı terk etmişiz. 

Tam olmasa da birazını başarmışız.

Hiç olmazsa kendimizi değiştirmişiz...

Şahit mi istiyorsunuz.

İşte Zülfü Livaneli ve hiçbir kıskançlığın, hiçbir hakaretin, çekememenin ezberimizi bozamadığı o muhteşem şarkılar.

‘Leylim ley’ler, ‘Yiğidim aslanım’lar, ‘Karlı kayın ormanı’ ve ötekiler.

Ve o akşam daha ilk dinleyişimde ezberime geçirdiğim yeni şarkılar.

O gece hepimiz mutluyduk.

Ülker ve Aylin, hem mutlu hem heyecanlıydı.

Zülfü Livaneli bir kere daha hepimizi buluşturmuştu.

Bu defa etraf o kadar da ıssız değildi.

Otuz yıl boyunca her tür bozgunu, iftirayı, hakareti göze almış bir avuç maceraperest, beş on isyankár oradaydık.

Bir de ağzına kadar dolu, heyecanlı, şarkı söyleyen müthiş bir seyirci korosu.

Hiç de fena bir nüfus sayılmazdı... 

***

Yavuz Gökmen yine haklı çıktı 
HÜRRİYET Ankara bürosunun ikinci katında yan yana dört fotoğraf asılıdır. Hande Mumcu, Barış Selçuk, Aziz Utkan ve Yavuz Gökmen.

Bu arkadaşlarımızın dördünü de genç yaşta kaybettik.

Üçünü trafik kazasında.

Bana sorarsanız Yavuz’unkine de bir kaza diyebilirsiniz. 

Merdivenlerden çıktığınızda tam karşınızda Yavuz Gökmen’in bakışıyla karşılaşırsınız.

Biraz kendinden emin, biraz dalga geçen.

Biraz küçümseyen.

Biraz da hüzünlü bir bakış.

Yavuz’un o fotoğrafını çok severim.

Çünkü tam kendisidir.

Bir de kendisi kadar yalnız.

Ve meydan okuyan bir fotoğraftır.

Onu spor yazısı yazmaya ben teşvik ettim.

Hatta kışkırttım dersem daha doğru olur.

Galatasaraylı bir yazara ihtiyacımız vardı.

Ama asıl ihtiyacımız, spor dünyasının klasik kalıplarını zorlayacak yeni bir yazardı.

Yavuz’da o heyecanı, asıl önemlisi de cesareti görüyordum.

İlk yazısının çıktığının ertesi gün beni aradı.

‘Bunca yıldır siyasi yazı yazıyorum. Bir tek yazıma aldığım tepki ve mesaj, neredeyse hepsinin toplamını geçti’ dedi.

Gerçekten çok tartışılan, çok okunan bir spor yazarı oldu.

Ne yazık ki spor yazarlığı kısa sürdü.

Sıradan bir hastalık, biraz onun ihmali, biraz da başka nedenlerle birleşince, ölüm onu aceleye getirdi.

1968’in 1 Mayıs günü kaybettiğim sevgili arkadaşım Reşat Nevruzlu’dan sonra, en acı arkadaş kaybı oldu.

Yavuz bu çok kısa yazarlık süresine, devrim kadar önemli üç mücadeleyi sığdırdı.

Birincisi, sporcuların birinci adları değil, soyadlarıyla yazılmasını, çağrılmasını.

Bıkmadan, usanmadan yazdı.

Başardı da...

Bugün futbolcular, Batı’dakiler gibi kendilerine ait bir kimlikle anılıyorsa, bunu Yavuz Gökmen’in mücadelesine borçludurlar.

İkinci mücadelesi, futbola istatistiği sokmaktı.

Bunun için oğluna küçük bir bilgisayar programı yazdırmıştı.

O güne kadar sadece basketbol maçları için tutulan istatistik, böylece futbol yazarlığına da girdi.

Onu da başardı.

Ama başaramadığı bir şey vardı.

Başaramadığı için de çok üzüldüğü.

Statlarda maçlardan önce okunan İstiklal Marşı’nın kaldırılmasını istiyordu.

O dönem PKK ile mücadelenin en yoğun olduğu günlerdi.

Maç seyircisi, İstiklal Marşı’nı kendiliğinden başlattı.

Teröre ve teröriste karşı duyulan tepkinin, insanların ruhuna verdiği doğal bir emir gibiydi.

Ne yalan söyleyeyim, benim de hoşuma gidiyordu.

Ama o ısrarla, bunun çok yanlış bir uygulama olduğunu, mutlaka bir son verilmesi gerektiğini yazıyordu.

Yavuz Gökmen bir kere daha haklı çıktı. Statlarda İstiklal Marşı, birçok insanı rahatsız eden, üzen bir uygulama haline geldi.

Bir kere kötü söyleniyor.

Zaten söylenmesi çok zor olan marş, seyircinin ağzında daha da kötüleşiyor.

İkincisi, seyircinin bir bölümü marşı söylemeye katılmıyor.

Daha da kötüsü, bir başka bölümün marş söylenirken bile slogan atmaya devam etmesi.

Geçen hafta kulağıma bazı duyumlar geldi.

Galiba Federasyon da bundan rahatsızmış.

O nedenle maç öncesi İstiklal Marşı söyleme uygulamasına son vermek istiyormuş.

Ama bazı şeyler vardır ki, koyması kolay, kaldırması ise çok zordur.

Yine duyduğuma göre, Federasyon da bunu kaldırabilmek için bir yöntem arıyormuş. Dedim ya, Yavuz bir kere daha haklı çıktı.

Bu konuyu içimden çok gelen bir dilekle bitirmek istiyorum.

Spor Yazarları Derneği, Yavuz Gökmen’i hiçbir zaman üyeliğe kabul etmedi.

Bunda haklı da olabilirler. Çünkü Yavuz da derneğe bazı haksızlıklar yaptı.

Ama ölüm en kuvvetli affedicidir.

Bana göre Yavuz Gökmen, Türk spor yazarlığına önemli katkılar yapmış bir insandı.

O nedenle Spor Yazarları Derneği’nin ona ‘post mortem’ bir üyelik kartı vermesini çok isterdim.

Umarım bu dileğimi dikkate alırlar. 


***

Gamalı haç hediye olur mu 
SOFYA’nın tam merkezindeki Aleksandr Nevski kilisesine girerken, yan taraftaki pano dikkatimi çekiyor.

Üzerinde özetle şu yazıyor: 

‘Osmanlılara karşı savaşta ölen Bulgarlar, Ruslar, Sırplar ve Rumenlerin anısına yapılmıştır.’

Bu kilisenin hemen 300-400 metre aşağısında bir başka kilise daha var.

Sanki, Disneyland’a kurulmuş minyatür bir Rus kilisesi gibi duruyor.

O da, Osmanlılara karşı savaşta ölen Rus askerlerinin anneleri tarafından yaptırılmış.

Sofya’nın bu bölgesi, işte böylesine ağır bir Osmanlı karşıtı mistisizme bürünmüş.

İki kilisenin arasındaki meydan ise hatıra eşyası satılan küçük tezgáhlarla dolu.

Bana Moskova’nın, komünist döneme ait hatıra eşyalarının satıldığı Arbat Sokağı’nı hatırlatıyor.

Bu sokakta çok farklı bir hatıra eşyasıyla karşılaşıyorum.

O küçük objeyi, meydanın hemen girişindeki tezgáhta gördüm.

Öteki tezgáhların hemen hepsinde komünist döneme ait flamalar, madalyalar, orak çekiçli saatler vardı.

Ama birinci tezgáhtaki objelerin üzerindeki semboller bambaşka bir döneme aitti.

Nazi dönemine ait.

İşte orada, o tezgáhta küçücük bir mürekkep hokkası buldum.

Kristal camdan yapılmıştı ve üzerinde çok az ve kalın kesmeler vardı.

Aslında bildiğimiz mürekkep hokkalarına çok benziyordu.

Dörtgen gövdesi dar bir ağıza açılıyordu.

Bu küçük boyunun üzerinde ise sarı bronz bir kapak vardı.

İşte bu kapağın üzerinde çok çarpıcı bir sembol duruyordu.

Bir gamalı haç...

Bazı Nazilerin çok gelişmiş bir estetik ve sanat duyguları olduğunu anlatan filmler görmüştüm.

Bunlardan biri ‘Villagiattura’ yani ‘Sayfiye’ adını taşıyordu.

İtalya’da Mussolini döneminde komünist mahkûmların hapse atıldığı bir adada geçiyordu.

Hapishane komutanı, klasik müzik hayranı bir Nazi’ydi.

‘Gece Bekçisi’ filminde ise Nazilerin sado-mazo ilişkileri estetize edişi anlatılıyordu.

Şimdi çok zarif bir mürekkep hokkasının ağzında gamalı haçı görünce bunları hatırladım.

Bugüne kadar komünist döneme ait çok hatıra eşyası satın aldım.

Gazetedeki odamda bu tür hatıraları sakladığım köşede, orak çekiçli, kızıl yıldızlı, Lenin başlı, Stalin bıyıklı çok obje var.

Ama üzerinde Nazi işaretleri bulunan hiçbir hatıra eşyası satın almamıştım.

Çünkü bugüne kadar bu tür eşyalar satan bir dükkána da rastlamamıştım.

Mürekkep hokkasının yanında bir de sigara tabakası aldım.

Onun üzerinde de bir gamalı haç ve U-bot kabartması var.

Yani Nazilerin siyasi ve askeri gücünü anlatan iki sembol.

Mürekkep hokkasını Doğan Hızlan için almıştım.

‘Sizin çeşitli açılardan hoşunuza gidecek bir hediye’ dedim.

Kalem düşkünü olduğu için mürekkep hokkasını seveceğini düşünmüştüm.

Bir de güya, içindeki küçük faşiste hitap eden bir hediye olabileceğini anlatmak istemiştim.

Siz buna ince bir espri de diyebilirsiniz, bir eşek şakası da...

Doğan Bey ya hokkayı gerçekten beğendi, ya da her zamanki, ‘nobless exige’ tavrıyla nezaket icabı beğenmiş gibi yaptı.

Aradan iki gün geçtikten sonra düşünmeye başladım.

Üzerinde Nazi işaretleri olan mürekkep hokkası, bir hediye olabilir miydi?

Ya da insanlığa bu kadar ağır tahribat vermiş kişi ve hareketlerin basit birer ‘souvenir’ haline gelmesine izin vermeli miyiz?

Elbette ticaretin kuralıdır.

Talep varsa, arz da vardır.

Bu eşyalara para verecek bizim gibi turistler varsa, onları satacak insanlar da olacaktır. 

Bilmiyorum, belki abartıyorum.

Sonunda küçük bir hatıra eşyası.

Orak çekiçli bir Serkisoff saat veya Stalin bıyıklı bir büst neyse bu da o.

Ama içimden bir ses, bu duyguların bu kadar masum olamayabileceğini de söylüyor.

Gamalı haçlı o sigara tabakası, yine de küçük şahsi müzemde duruyor.

İnsan denilen varlık galiba bu çelişkilerin terkibi.

Yani cazibelerle rahatsız edici sorular arasında sıkışıp kalmış bir varlık... 

***

Yan odada neler oldu 
DÜN Sofya'daydım. Çok ilginç bazı gözlemlerim oldu. Bu gözlemlerimi yarın yazacağım.

Dün sabah Hürriyet'te Şükrü Küçükşahin'in çok ilginç bir yazısını okudum. 


Yazı geçen pazartesi günü Cumhurbaşkanı Ahmet Necdet Sezer ile Başbakan Recep Tayyip Erdoğan arasında yapılan görüşmeyle ilgili çok önemli ayrıntılar veriyordu.

Görüşme sırasında Çankaya Köşkü'nün arka odalarında ilginç bazı durumlar yaşanmış.

ARKA KAPIDAN

Bunun üzerine ben de Ankara'dan o haberi daha da ileri götürecek bazı duyumlara ulaştım.

Şöyle ki; görüşme krize girince, Başbakan Yardımcısı ve Dışişleri Bakanı Abdullah Gül de Başbakan tarafından Köşk'e çağrılmış. 

Öğrendiğime göre, Gül, basının duymaması için Çankaya Köşkü'ne arka kapıdan büyük bir gizlilik içinde girmiş. 

Gül, Erdoğan kendisini çağırdığı sırada Dışişleri Bakanlığı'nda değil, Çankaya Köşkü'ne yaklaşık 200 metre mesafedeki Dışişleri Konutu'ndaymış. 

Dolayısıyla hemen Köşk'e intikal edebilmiş.

Önemli bir ayrıntı daha... Gül'ün Çankaya Köşkü'ne çıktığını duyduğumda, Cumhurbaşkanı'nın yanına girdiğini, yani görüşmenin üçlü formatta geçtiğini düşünmüştüm.

Oysa görüşmenin çok ilginç bir ayrıntısı bu noktada ortaya çıkıyor.

Gül, Sezer'in yanına girmemiş. Sezer'in makam odasının hemen yanındaki misafir odalarından birine alınmış.

Erdoğan'la burada görüşmüşler, ardından Başbakan yeniden Sezer'in yanına girmiş. Bu arada, Erdoğan'ın kabinede yapılacak değişikliklerle ilgili ilk taslak listesi Sezer'e takılınca, yeni bir kararnamenin hazırlanması gerekmiş. 

Bu arada Başbakanlık ile Çankaya Köşkü arasında yoğun bir faks trafiği de yaşanmış, istenen bazı belgeler faksla gönderilmiş. 

ERDOĞAN'IN HATASI 

AKP çevrelerinden dün aldığım izlenimlerde, Başbakan'ın Cumhurbaşkanı'nın daha önce veto ettiği bir ismi tekrar getirmesi, stratejik bir hata olarak değerlendiriliyordu.

Başbakan ile Cumhurbaşkanı'nı aynı konuda ikinci defa çatıştırmanın pratik bir yararı olmadığı belirtiliyordu.

Anladığıma göre, Beşir Atalay ismi üzerindeki ısrarın asıl kaynağı Başbakan Erdoğan değil, Dışişleri Bakanı Gül'müş.

Bunun nedeni, herhalde Beşir Atalay'ı bundan önce de Gül'ün önermiş olması.

İşte bu noktada, Türk siyasi hayatında çok ender rastlanan bir gelişme oluyor. 

Başbakan, Çankaya'daki görüşme hiç arzulamadığı bir noktaya geldiği anda telefona sarılıyor ve Gül'den Çankaya'ya gelip "müdahil" olmasını istiyor.

AKP'DE İBRE NEREYE

Ben bunca yıldır gazetecilik yapıyorum, Çankaya'da buna benzer bir görüşmeye pek rastladığımı hatırlamıyorum.

Bir istisnası galiba Tansu Çiller'in kritik görüşmeler için Çankaya'ya çıktığı zamanlarda, genellikle yanına Süleyman Demirel'e yakın birkaç milletvekilini alması olurdu. 

Bu milletvekillerinin işlevleri, Tansu Hanım'a refakat etmenin dışına pek çıkmazdı. 

Tabii Gül'ün Köşk'e çıkışıyla, Tansu Hanım döneminin bu uygulaması çok farklı durumları ortaya çıkarıyor. 

Çankaya'da yaşanan bu olay, Başbakan Erdoğan ile Başbakan Yardımcısı Gül arasındaki ilişkilerin sanıldığından daha sıcak ve yoğun olduğunu gösteriyor.

Bu arada, yeni atanan Turizm ve Kültür Bakanı Atilla Koç hakkında da birkaç gözlemde bulunmak istiyorum. 

Koç, koyu muhafazakâr çizgisiyle tanınan bir AKP'li. Dolayısıyla kabinede ilginç bir kan değişimi yaşanmış oluyor. 

Kabinenin en liberal ismi Erkan Mumcu dışarı çıkıyor, yerine oldukça muhafazakâr bir siyasetçi giriyor. 

O zaman şu sorunun yöneltilmesi kaçınılmaz oluyor: 

AKP'de ibre muhafazakârlara, yani Milli Görüş'ün çekirdek kadrosuna mı dönüyor?

Umarım böyle değildir 

Çünkü, AKP'nin merkez iddiasından vazgeçmesi, Türkiye'nin AB'ye tam üyelik sürecinde tartışmalara yol açabilir.

Bir başbakan elbette partisinin bütün milletvekillerini eşit görmek durumundadır.

Dolayısıyla göreve yeni başlayan bir bakan için peşin hükümlü olmamalıyız.

Ama artık hepimiz şunu çok iyi biliyoruz.

HER ADIMA DİKKAT

Ne yazık ki, AKP hükümeti ile Batı arasındaki güven ilişkileri henüz çok sağlam ve istikrarlı bir temele oturmuş değil.

O nedenle, bu güven artırıcı dönemde atılacak her adıma çok dikkat etmek gerekiyor.


***

Camideki adam 
HASTALIĞIN, gövdemi ve düşünme melekelerimi hayatın ağır vitesteki temposuna aldığı günlerde, nedense hep o sahne gözümün önüne gelir.

‘Venedik’te Ölüm’ filminin o sahnesi... 

Thomas Mann’ın beni hiç terk etmeyen kahramanı Prof. Eisenbach, Venedik’in baştan başa ölüm kokan sahilinde bir şezlong üzerinde oturmaktadır.

Başında bir fötr şapka, sırtında bir battaniye, durgun gözlerle denize bakmaktadır.

Bu, Prof. Eisenbach’ın ölümü bekleyişidir.

1970’li yıllardan beri, hasta olup evde kaldığım her gün bu sahne yeniden gözümde canlanır.

Hastalık günlerimin tek teatral dekoru budur.

Evimin bir köşesine oturur, ruhumu ağırlaşmış kalp ritmime uydurarak ileriye bakarım.

O sıradan grip, o banal nezle, bir hayat muhasebesinin kostümlü provası haline dönüşür.

Çünkü içinizde derinlerde bir ses, ‘Bir gün sen de mutlaka deniz kenarındaki o şezlonga oturacaksın’ der.

Belki de o yüzden gripten yatağa düştüğüm günler, ruhumun her yıl tekrarlanan yangın tatbikatıdır.

Acil durumlarda ruhumu kaçıracağım yangın çıkışlarını keşfe çıkarım.

Böyle günlerde sadece ruhumun derinliklerinde keşfe çıkmam.

Aynı zamanda, evde birikmiş olanlara küçük seyahatler düzenlerim.

Bu ev arkeolojisindeki kazılarda bazen eserler bulurum.

Sonra da düşünürüm.

Onlar mı beni buldu, yoksa ben mi onları.

Bu yılki keşfim, Halil Necipoğlu oldu.

Ben onu fark etmedim; ama işte ruhumun böylesine Prof. Eisenbach’a dönüştüğü bir gün o gelip beni buldu.

CD’nin üzerinde ‘Camideki Adam’ yazıyor.

Hakkında çıkan haberleri okumuştum.

İçindeki ilahilerden birinin güftesinin Fethullah Gülen’e ait olduğu yazılmıştı.

Ne yalan söyleyeyim, öyle pek üzerinde de durmamıştım.

Yanılmışım...

Koyu lacivertten turkuvaza doğru inen sakin bir kapağın altından beni hayretler içinde bırakan müthiş bir eser çıkıyor.

Halil Necipoğlu söylüyor.

1968 yılında Erzurum’da doğmuş.

İlk hafızlık derslerini babasından almış.

İmam Hatip Lisesi’nden sonra İlahiyat Fakültesi’nde ön lisans yapmış.

Üsküdar Musiki Cemiyeti’ne devam etmiş.

Neyzen Kudsi Erguner’in ‘İstanbul Müezzinleri’ grubuna katılmış.

Şimdi Tophane Kılıç Ali Paşa Camii imam hatibi olarak görev yapıyormuş.

Bugüne kadar çok ilahi ve gazel dinledim.

Ama bu kadar modernini hiç dinlememiştim.

Arkasında, ud, rebab, kanun, kemençe, çello, erbane, küp, zarp, bendir, halile, kudümden oluşan çok renkli ve zengin bir enstrüman grubu var.

Cumartesi günü kar artık dinmişti.

Pırıl pırıl güneş, karın üzerindeki kristalleri milyonlarca elmasa çevirmişti.

Önümde sanki uçsuz bucaksız bir kar yakamozları tarlası uzanıyordu.

Halil Necipoğlu söylüyordu.

İlahiler, new age’e dönüşüyor, sonra ilahi müzikte hiç işitmediğim ritimler başlıyor.

Caminin silueti kayboluyor.

Artık kenar mahallede bir Amerikan kilisesindeyim ve siyahlardan oluşmuş bir gospel korosu sahneye çıkıyor.

Biliyorum müzik, şahsiyet áleminin en tek kişilik arka odasıdır.

Birinin sevdiğini, öteki sevmeyebilir.

Birinin o andaki hissiyatını, bir başkası asla anlamayabilir.

Ama müzik dediğimiz bu insani duygunun ortak iskána açılmış nadir birkaç bölgesi varsa, işte burasıdır diyorum.

Son yıllarda bu kadar etkileyici bir müzik keşfim olmamıştı.

Tophane Kılıç Ali Paşa Camii’nin neresi olduğunu bile bilmiyorum.

Belki defalarca önünden geçtim.

İstanbul’un bu müthiş cami zenginliği içinde belki de dikkatimi hiç çekmedi.

Ama şimdi o camiyi fark etmem için çok önemli bir neden var.

Çünkü o camide, müziğin eşsiz seslerinden ve icracılarından biri yaşıyor.

O cami benim için artık küresel ilahinin kábelerinden biri.

Önünden her geçtiğimde o sedayı, şezlongdaki adamın ölümü bekleyişindeki sükûnetle dinleyeceğim... 

***

Bir yemek duası hikayesi 
ERKAN Mumcu benim başından beri çok beğendiğim genç bir siyasetçidir.

Geçen salı akşamı uçakla İzmir’e hareket etmeden istifa kararını öğrenince kendisini aradım. 

‘AKP ile aramızda kültür farkı var’ dedi.

Bu sözleri işitince onunla yaptığımız iki sohbeti hatırladım.

O AKŞAM

Bunlar, onun kültür farkı sözleriyle neyi kastettiğini çok iyi anlatıyordu.

İki ay kadar önce kızım ve damadım, evlerinde Erkan Mumcu ile eşine bir yemek verdi.

Mumcu’nun eşi, tiyatro alanında başarılı işlere imza atmış, kişilikli bir insandır.

O akşam özellikle Mumcu’nun eşinin, yaşadığı bazı şeylere karşı tepkili olduğunu gördüm.

Mesela, İstanbul’da önemli bazı işadamlarının eşlerinin, Emine Erdoğan’a verdiği yemeğe katılmış.

Bu yemekte bazı kadınlar, ‘Hadi yemek duası edelim’ demişler.

Işın Mumcu, ‘Bu kadınların çoğunu tanıyorum. Daha önce yemeklerine de katıldım. Hiç öyle yemek duası gibi ádetleri yoktur. Şimdi Emine Erdoğan’la yemek yiyorlar diye bunu yapıyorlar’ diyor.

Herkes elini kaldırıp yemek duası yaparken, o ellerini kaldırmamış.

Herhalde bu Emine Erdoğan’ın dikkatini çekmiştir.

İkinci sohbet, geçen yıl Cumhurbaşkanı Sezer’in verdiği cumhuriyet resepsiyonunda geçti.

Hatırlayacaksınız o resepsiyon, türbanlı eşlerin davet edilmemesi nedeniyle epey tartışılmıştı.

Resepsiyondan ayrılırken Erkan Mumcu ve eşine rastladım.

Cumhurbaşkanı’nın türbanlı eşleri davet etmemesine tepkiliydi.

‘Türkiye sadece türbansız kadınlardan ibaret bir toplum değil’ diyor, arkasından ekliyordu: ‘Ama Türkiye sadece türbanlı kadınlardan da ibaret değil.’

O DA NORMAL DEĞİL

AKP Grubu ve Bakanlar Kurulu üyelerinin eşlerinin bu kadar ağırlıklı bir şekilde türbanlı olmasını da normal bulmuyordu.

Ahmet Hakan dün köşesinde mükemmel bir Erdoğan-Mumcu karşılaştırması yaptı.

Gerçekten de Mumcu, AKP tabanının hassas olduğu bazı konularda Erdoğan’dan daha cesur, radikal görüşlere sahiptir.

Ama burada çok önemli bir fark bulunduğunu düşünüyorum.

ARADAKİ FARK

Mumcu türban, imam hatip okulları gibi meselelere ideolojik değil, özgürlük açısından bakar.

Bu nüans, yeminli AKP düşmanları için hiçbir şey ifade etmeyebilir.

Ama demokrasiye inanmış insanlar açısından çok çok önemlidir.

Erdoğan ve çevresinin zina olayını anlayamamasının nedeni buydu. Onların tamamen dini gözlükle, basit bir ahlak meselesi olarak gördüğü bu davranışı, Batı, bir insan özgürlüğü meselesi olarak değerlendiriyor.

İşte Erdoğan ile Mumcu arasındaki temel yaklaşım farkı burada ortaya çıkıyor.

Bana göre Erkan Mumcu, AKP’ye gerekli bir siyasetçiydi.

AKP’den daha çok Erdoğan’a yararlıydı. 

Ben, eleştirdiğim bazı nobran tavırlarına rağmen Başbakan Erdoğan’ı başarılı buluyorum. 

Pratikliğini, cesaretini ve gerekli yerlerde popülizme pabuç bırakmamasını Özal’ın bazı meziyetlerine benzetiyorum.

Bu tutumun Türkiye’ye yararlı olduğunu düşünüyorum.

Ancak Erdoğan’ın çevresinde, klasik milli görüşe sıkışıp kalmış insanlar var.

Bu insanlar, AKP’nin aldığı oyları milli görüşün dar kalıplarına sokmaya çalışıyorlar.

Mumcu’nun istifası, milli görüşün çekirdek kadrosunun zaferi olabilir.

Ama Erdoğan ve onun makul çizgisinde kalmak isteyenlerin, bunun geçici bir zafer olduğunu bilmeleri gerekir.

Ben, Erkan Mumcu keşke AKP’de ve Erdoğan’ın çevresinde kalabilseydi diyorum.

İNŞALLAH KALIR

Çünkü hem AKP’nin, hem Türkiye’nin Mumcu gibi demokrasi ve ekonomiye gerçek anlamda liberal merceklerden bakan siyasetçilere ihtiyacı var.

Umarım Mumcu, daha uzun yıllar Türk siyasetinde etkin yerlerde kalır

***

48 saat arayla iki soru 
GEÇEN cumartesi akşamı Atina’da bir restoranda Cengiz Çandar’la sohbet ediyoruz.

Çandar, Türkiye’nin en iyi Ortadoğu uzmanlarından biri. 

Son iki ay içinde gazetelere yansımış iki haberi alt alta koyarak anlattı.

FELLUCE ŞEHİTLERİ

Amerikan ordusu Felluce’ye girdiği zaman Başbakan orada ölen kişiler için ‘şehit’ ifadesini kullandı.

ABD ile Türkiye arasındaki ilişkilerin bozulmasının ilk önemli adımlarından biri bu ifade olmuştu.

Çandar, ‘Başbakan bu ifadeyi kullandıktan bir süre sonra bir başkası daha aynı kişiler için şehit ifadesini kullandı. Kimdi bu kişi biliyor musun?’ diye sordu.

İstanbul’da sinagoglar ile İngiliz Konsolosluğu ve HSBC binalarını bombalayanların duruşmasında sanıklardan biri şunu söylemiş:

‘İki arkadaşımız Felluce’de şehit düştü.’

Elbette her ikisinin de şehit kelimesini aynı anlamda kullandığını söyleyecek kadar kendimden geçmiş değilim.

Çünkü Başbakan’ın sinagog bombalamalarından sonraki duruşunu, teröre karşı çıkışını çok iyi biliyorum.

O duygularında samimi olduğuna da eminim.

Ama dışarıdan bakıldığında herkesten bu nüansların benim kadar farkına varmasını beklemek de sosyal psikolojiye aykırı olurdu.

İkinci bir örnek daha.

Dünkü Radikal Gazetesi’nde Soli Özel’le yapılmış bir mülakat vardı.

Özel bu mülakatta, Türk dış politikasında, hepimizin gözünden kaçan bir çelişkiye dikkati çekiyordu.

Geçen yıl Kerbela’da bir intihar saldırısı oldu.

Bu saldırıda 145 kişi öldü.

Ankara’dan bu saldırı için herhangi bir ses çıkmadı.

SOYKIRIM MI

Ama Amerikan ordusu Felluce’ye girdiği zaman Türkiye, çeşitli kademelerden tepki verdi. 

Bir AKP yetkilisi bunu ‘soykırım’ olarak değerlendirecek kadar kendinden geçti.

Başbakan da yukarıda belirttiğim tepkiyi verdi.

SÜNNİ-Şİİ

Soli Özel doğal olarak şunu soruyor:

‘Kerbela’da patlayan bombaya tepki vermeyen Türkiye, konu Felluce olunca neden tepkili hale geliyor?’

Acaba birinin Şii, ötekinin Sünni oluşundan dolayı mı?

Siz ülke olarak kolektif zihniyetinizi iler tutar yanı olmayan komplo teorileri üzerine inşa ederseniz, başkaları da bazı soruları sormaya başlarlar.

Üstelik sizin siciliniz henüz tam olarak yerine oturmadığı için, ötekilerin soruları sizinkinden daha da inandırıcı olur.

Nitekim son günlerde Batı basınında çıkan yazılara baktığınız zaman, AKP hakkında hiç de hak etmediği bir imajın oluşmaya başladığını görüyorsunuz.

AKP’nin dış politikayı, İslami ideolojisine uydurmaya başladığı bile iddia edilebiliyor.

Ortalıkta ‘derin ve çok odaklı diplomasinin mimarı’ olarak tafrayla gezen bazı kişiler, Başbakan’ı ve Dışişleri’ni çok yanlış yerlere götürüyorlar.

Geçen cumartesi yavaş yavaş ‘anti Amerikan-pro Arap’ bir dış politika izlenimi yaratıldığını yazmıştım.

Başbakan’ın yakın çevresinden liberal düşünceleriyle bilinen iki kişi arayıp bu görüşüme tepki verdi.

Onlara aynen şunu söyledim:

‘Sizin niyetiniz bu olmayabilir. Ama dışarıdan giderek böyle algılanmaya başlıyorsunuz.’

Bu politikanın mimarlarına şunu söylemek isterim.

KADDAFİ İMAJI

Kendileri bu gibi demeçler ve diplomasi ile Başbakan’ı uluslararası bir figür haline getirmeye çalışıyor olabilirler.

Bunu başarabilirler.

Ama emin olsunlar ki, bu imaj, olsa olsa Kaddafi’ninkine benzer bir imaj olabilir. 

***

IMF 16 Şubat'ta dönüp yapılanlara bakacak 
IMF Heyeti ilk tur görüşmelerini tamamlayıp ABD'ye dönerken, 7. gözden geçirmenin ikinci turu için 16 Şubat'ta Ankara'da olacağını öğrendik. 

IMF'nin ilk tur görüşmelerinde ek tedbir paketinin şart olduğu kanaatine varıldı ama bu paketin içine nelerin gireceği netleşmedi. Maliye Bakanlığı'nın bütçeden yapılacak yüzde 10'luk kesintiler için bir taslak hazırladığını öğrendik. Bu taslağın önümüzdeki günlerde Bakanlar Kurulu'na sunulması bekleniyor.

Ekonomi yönetimiyle, yüzde 10'luk kesintinin yeterli olamayacağı konusunda mutabık kalındı. Yüzde 6.5'lik faiz dışı fazlanın tutturulması için alınacak ek tedbirler konusunda birçok seçenek hazırlandı. Bunlar arasında Özel Tüketim Vergisi (ÖTV) artışı, kaldırılan Özel İşlem Vergisi'ne dönüş, başta enerji olmak üzere KİT ürünlerine zam yapılması gibi seçenekler var. Bunlara ek olarak bütçeden yapılabilecek başka kesintiler olup olmadığına da bakıldı. Bunlar arasında doğrudan gelir desteği gibi tarım ödemelerinde yapılabilecek kısıntı da yer alıyor.

IMF Türkiye Temsilcisi Odd Per Brekk'in yaptığı açıklamada alınabilecek ek önlemlerin ipuçları da yeraldı. Brekk'in asgari ücretin ek maliyeti ve vergi gelirlerindeki düşüş için alınacak önlemlerin gözden geçirildiğini belirtmesi, sadece tasarruf önlemleriyle hedeflerin tutmayacağını, ek gelir yaratacak önlemlerinin, vergi artışlarının kaçınılmaz olduğunun birer işareti.

Ekonomi yönetimi, IMF'yle ek önlem paketine girebilecek kalemleri detayıyla görüştü. Ancak bürokratlar bunlardan hangilerinin alınacağı konusunda Heyet'e somut bir şey söyleyemediler.

Bu kararın Başbakana ait olduğunu kaydeden ekonomi bürokratları, IMF'ye, ‘‘Siz şubatta gelene kadar bu önlemlerden bazılarını alırız. Geriye kalanları ise siz ikinci kez geldiğinizde görüşürüz’’ dediler. IMF Heyeti de ABD'ye dönerken, ‘‘alınacak önlemleri bekleyeceklerini’’ söylediler.

Yani top Başbakan Tayyip Erdoğan'da. 16 Şubat'a kadar belirlenen seçeneklerden bir bölümü için karar alınıp yürürlüğe sokulacak. IMF şubatta geldiğinde alınan önlemler ve etkilerini yeniden masaya yatıracak, bunlara ek olarak alınması gereken önlemler de o zaman alınacak.

Ekonomi bürokratları IMF'ye, 7. gözden geçirmenin tamamlanabilmesi için gerekenlerin biran önce yapılmasını kendilerinin de istediğini söylediler. Yani yerel seçimlerden önce gerekli önlemlerin alınıp, 7. gözden geçirmenin IMF İcra Kurulu'ndan geçirilmesi gerektiğini söylediler. Ama dediğimiz gibi top Başbakan'da ve gereken kararlar için, ‘‘almayız’’ derse, 7. gözden geçirmenin tamamlanması nisan ayına sarkabilir.

ENDİŞELERİ

Brekk, açıklamasında bankacılıkla ilgili konuların ele aldığını söylüyor. IMF Heyeti, BDDK'daki organizasyon değişikliği yani eski teknik ekibin tümüyle değiştirilmesinden, TMSF için yapılan atamalardaki şaibeye, Demirbank ve Kentbank ile ilgili yargı kararlarından Çukurova Grubu'yla yapılan pazarlıklara kadar bankacılık sistemine dönük bir dizi rahatsızlığını dile getirmiş durumda. Bunların bankacılık sistemiyle ilgili süren reformlara ve oturtulmaya çalışılan sisteme aykırı uygulama ve düzenlemeler olduğu konusundaki tedirginlik de ekonomi yönetimine, bakanlara iletmiş durumda.

Brekk'in sözünü ettiği yasal düzenlemeler ve bunların takvimi için yapılan çalışmalar içerisinde ise bankacılık sistemine ilişkin düzenlemelerin yanısıra, sosyal güvenlik başta olmak üzere, yarım bırakılan yapısal tedbirlere ilişkin yasal düzenlemelerin olması sürpriz sayılmamalı.

Erdoğan'ın önceki günkü, ‘‘Kimse istedi diye zam yapmayız, mazoşist değiliz, bir elimizle verip bir elimizle almayız, popülizm yapmayacağız’’ sözlerini, ne ölçüde yerine getireceğini göreceğiz. Zam yaptığı zaman tabi ki ‘‘Onlar istedi de yaptık’’ demeyecek, ‘‘gerektiği için yaptık’’ diyecek. Asgari ücrete, emekliye bir elle verip, diğer elle geri almak zorunda kalacağı açık. Eğer o hata yapılmazsa, yani popülizm adına bu zamlar yapılmasa şimdi bu ek tedbirler konuşulmayacaktı. 

***

Bankacılıkta 1 Temmuz alarmı 
ŞU anda çok uzak bir tarih gibi görünüyor ama bankacılık sektöründe, şimdiden, 1 Temmuz'a dönük alarm sinyalleri yanmaya başladı. 

Şu andaki cılız sinyallerin önümüzdeki aylarda güçleneceğini ve giderek dikkat çekici bir hal alacağını söyleyebiliriz.

Alarm sinyalleri, 1 Temmuz'da sona erecek olan 'pasif ve mevduat garantisi' için yanmaya başladı. Yaşanan krizlerin ardından bankacılık sektörünün, yani tüm banka bilançolarının pasifleri ve topladıkları mevduatlar için devlet garantisi getirilmişti. Hatırlıyorum da; dönemin bürokratları IMF'in isteği üzerine bu kararı almaktan büyük hicap duyduklarını söylemişlerdi. Başbakan Ecevit eline tutuşturulan kağıttan bu garantiyi açıkladı, ardından bürokratlar yine geçiştirmeye çalıştılar ama başaramadılar, kabul edip uygulamak zorunda kaldılar. Yani 'pasifler ve mevduatlara' verilen devlet garantisi, IMF'in zoruyla verildi.

IMF'in bu ısrarının nedeni ise, açıktı: Yabancı bankaların, fonların Türk bankalarına verdikleri kredilerin geri ödenmesini garantiye almak..

Bu garanti o zaman gerekiyor muydu derseniz; bence, daha fazla bankanın sektörden tasfiyesi önlenmeye çalışılıyordu ve o şartlarda verilmek zorunda kalınmıştı. Aksi takdirde sektördeki birçok bankanın yabancılardan kredi kullanma limitleri kapatılacaktı.

Bu garantiler elbette ki ilelebet sürdürülebilecek garantiler değildi. Her iki garanti de herşeyden önce, sektörde gerçek bir rekabetin oluşmasının önündeki en önemli engellerden. İyi banka- kötü banka farkının ortaya çıkmasını saklayan bir faktör. Bunun dışında rekabeti bozan başka faktörler yok mu? Elbette var ve belki de bunların en büyüğü kamu bankaları ama...

Peki bu garantilerin ortadan kalkması, neden alarm sinyallerinin yanmasına neden oluyor?

Belki de, her iki garantiyi ayrı ayrı değerlendirmek lazım. Mevduat garantisi, Başbakanın daha önceleri dediği gibi tümüyle ortadan kalkacak bir garanti değil. Zaten Başbakan son bir-iki demecinde de, baştan beri dediğimiz 'tümüyle kalkar demeyin' noktasına geldi ve 'belli bir miktarın üzerinde' devlet garantisinin kalkacağını söylemeye başladı. BDDK'nın açıkladığı gibi 1 Temmuz'dan itibaren 50 milyar liranın üzerindeki tasarruf mevduatlarındaki garanti kalkacak. Bu, elbette sektöre bir hareketlilik getirecek ama sonuçlarının çok vahim olacağını sanmıyorum. Bazı bankacılar, küçük bankalardan mevduat çekileceğini, mevduatların büyük bankalarda yoğunlaşacağını söylüyor ama 50 milyar lira sınırlaması nedeniyle, büyük bankalardaki yüksek miktardaki mevduatların bölünerek başka bankalara da kayacağını gözden uzak tutmamak lazım.

1 Temmuz'da kalkacak ve sektörü daha fazla etkileyecek garanti ise bilançodaki pasiflere verilen garanti Bu garanti yabancılar için verildi ama yerli bankalar da bu garanti kapsamında. Yani Türk bankaları kredi kullandırdıkları diğer yerli bankalara verdikleri borçlara devlet garantisi alıyorlar. Sektörde yabancılardan çok, özellikle kısa dönemli olarak yerli bankaların birbirlerinden kredi kullandıklarını gözönüne alırsak, bu garantinin önemi de kendiliğinden ortaya çıkıyor.

İşte 1 Temmuz'a ilişkin asıl tehlike, buradan kaynaklanıyor. Bazı büyük, likiditesi yüksek yani kredi kullandırıcısı büyük bankaların, şimdiden alıcı bankalara olan kredi limitlerini gözden geçirmeye başladıklarını duyuyoruz. Yani fon kullandıran bankalar 1 Temmuz'da pasif garantisi kalkacağı için, bu tarihten sonra eskisi gibi gözlerini kapatıp kredi veremeyeceklerini görüyorlar ve bu nedenle yeniden hesap yapıyorlar. 1 Temmuz için şimdiden hazırlık yapmaya başladılar. Önümüzdeki günlerde, her bankaya özel, yeni kredi limitlerini belirleyecekler. Aslında bazı bankalar için yeni limitlerine geçmeye başladılar, bile...

Bu durumda ne mi olacak? Yoğun kredi kullanıcısı bankalar için zor günler başlayacak. Belki o krediyi yine başka yerlerden bulabilecekler ama örneğin maliyetleri eskisi gibi olamayacak. Bazıları, belki ihtiyaç duydukları likiditeyi, istedikleri zaman bulamayacaklar da. 

Bazı bankaların karşı karşıya kalabilecekleri sıkıntıları daha fazla uzatmak istemiyoruz ama şunu unutmamak gerekir; bankaların içine girecekleri sıkıntı sektörün tümünü hatta genel ekonomik dengeleri etkileyecektir ve şimdiden dikkatli olunması gerekiyor. 

Bütün bankaların, özellikle de güçlü bankaların bazı bankaların sıkıntılarını gidermek için hassas davranmalarını, kimse beklemesin. Hatta 'sıkıntılarını artırma' yolunu seçtiklerini, yaşadığımız kriz ortamlarında çok yakından yaşadık, gördük.

Oyunun kuralı bu, o nedenle hiçbir bankayı suçlamadan, 'toplumsal sorumluluk duymuyorlar' diye kızmadan, oluşabilecek sıkıntıları önceden görmek, buna göre önlem almak gerekiyor.

Murakıplar Özer Çiller dönemini hatırlatıyor

PASİF garantisinin kalkmasıyla sıkıntıya düşecek bankalar hakkında, şimdiden bankacılık kulisleri hareketlenmeye başladı. Sıkıntıya girecek bankalar arasında, kamu sermayeli bankalardan, küçük ölçekli bankalara kadar, hiç de azımsanmayacak sayıda bankanın adı geçmeye başladı 

Peki, bu isimler nereden çıkıyor derseniz, her bankaya ilişkin çeşitli bilanço rakamları, rasyoları doğru-yanlış konuşulmaya, 'X Bankası'nın şu rakamı böyleymiş' denmeye başladı.

Banka rakamlarına ilişkin bu söylentilere dayanak olarak da, 'bankalar yeminli murakıplarının raporları, söyledikleri' gibi gerekçeler gösteriliyor. Bankacılık kulislerinde, 'bankalar yeminli murakıplarının çeşitli bankalar hakkında rakamlar verdikleri' konuşuluyor. Gerçekten verilen rakamlar doğru mudur, gerçekten murakıplar mı bu rakamları yayıyor, tabi ki bilinemez ama sektörde çıkan söylentilerin ne kadar tehlikeli sonuçlar doğurabildiğini, daha önce gördük...

Bu arada bankalar evvelden beri bünyelerinde murakıp istihdam ederler ama son dönemde murakıplara olan talebin yeniden artmaya başladığı gözleniyor. Bunun nedeni ise açık; BDDK Başkanının murakıp olması, düzenlemeden sorumlu başkan yardımcılığına bile bir murakıbın atanması. Yani denetimden gözetime, BDDK yönetimi tümüyle murakıp olmaya başladı. 

Tansu Çiller'in Başbakanlığı döneminde murakıplar 'altın çağları'nı yaşamışlardı. Başbakanın eşi Özer Çiller'e yakın olan bir-kaç murakıbın başı çekmesiyle, ekonomi yönetiminde murakıp ağırlığı bariz bir hal almıştı. O nedenle 'Murakıpların Özer Çiller Dönemi' diye adlandırılan, ekonomi yönetiminde tarihi bir dönem vardır. Bu dönemde de bütün bankalar murakıp istihdam etmeyi artırmışlar, herşey onlardan sorulur olmuştu. Hatta İstanbul'da meşhur murakıp toplantısı düzenlenmiş, 'ekonomi yönetimini tümüyle ele geçirme planları' yapmışlardı. Sonunda, o dönemin en çok nelerle hatırlandığını, herkes biliyor...

Şimdi yeniden 'murakıpların Özer Çiller Dönemi'ne dönüşünden sözedilir oldu. Murakıpların 'megaloidea'sı BDDK'nın tümüyle ele geçirilmesi idi. BDDK kurulurken buna çok uğraştılar ama murakıpların denetimden sorumlu olmasına rağmen, gözetim ve düzenlemenin, makro ekonomiyi daha iyi bilen uzmanlara verilmesi gerektiği görüşü benimsendi ve kurum ona göre dizayn edildi. Halbuki şimdi, murakıpların 'teftiş formasyonu' tüm bankacılık sistemine hakim kılınıyor Bunun da ötesinde, bu egemenliğe göre bankalar kendilerini düzenlemeye başladı.

Halbuki şu anda bankacılık sektörü hala çok hassas durumda ve olaya, ekonominin tümüne çok daha geniş açıyla bakacak uzmanlara ihtiyaç var. 'Dar ve tek bakış açısı', sektörün bu hassas döneminin sağlıklı yönetilmesini sağlayacak mı, göreceğiz... 

***

Ancak IMF söyleyince anlıyorlar 
AKP iktidarı döneminde, ekonomide rekorlar kırıldı. Son 6 ayda enflasyon rakamları tek tek ele alınıp, ''şu kadar yılın en düşük oranı'' diye lanse edildi. Tabii yıl sonu rakamı da... 

Gerçekten de enflasyonla mücadelede çok büyük başarı sağlandı...

AKP'nin başarısı, dış konjonktürün yarattığı çok büyük fırsata ek, ekonomik programa sıkı sıkıya sarılmasından kaynaklandı. Bunun da altında, tabii ki ‘‘mali disiplin başarısı’’ yatıyordu.

Şimdi AKP Hükümeti'nin kırdığı başka bir rekoru hatırlatalım:

2004 bütçesi, ‘‘en çabuk delinerek değişen bütçe’’ unvanı kazandı. Bütçe TBMM'den geçtikten 10 gün sonra, Başbakan Erdoğan, ‘‘asgari ücret ve emekli maaşlarına yüksek zam’’ istedi. Sonunda, bunun bütçeyi deleceği biline biline, yüksek zamlar yapıldı. IMF'ye, bu zamlar için ‘‘iyi oldu’’ diyenler, acaba işin bu yönünü düşünüyorlar mı?

Yıllarca ‘‘bütçeler güvenilir olmalı’’ deyip, geçmiş iktidarlara yıl ortalarında bütçeyi delecekleri belli olunca kızanlar, şimdi niye ses çıkarmıyorlar? 2-3 haftada değişen bütçe ile güven verilemeyeceğini görmüyorlar mı? Yoksa sadece pozisyonları ‘‘olumlu havaya’’ bağlı olduğu için mi ses çıkarmıyorlar? Peki, bu kararları desteklemek, mali disiplinden taviz verilmesini savunmak, ülkenin geleceğine yapılan kötülük değil mi?

Asgari ücrete yüksek zam lafları çıktığından beri bu zammın yarar değil zarar getireceğini, ne kadar işler iyiye giderse gitsin ekonominin hálá bıçak sırtında olduğunu bu nedenle taviz verilemeyeceğini, IMF'yle sorun çıkacağını söyleyenler dinlenmedi, hatta ‘‘münzevir’’ sayıldılar.

Yüksek zamları savunanlar, sizce, dar gelirliyi bu kararları eleştirenlerden daha mı çok seviyor?

ÇIKARLARINA TERS

Bu eleştirileri İstanbul'daki ‘‘portföy sahipleri’’ çıkarlarına ters geldiği için dinlemedi, hatta sakıncalarını bile bile bazıları tam tersini savundu. Sadece bunlar da değil, hükümet de bu eleştirilere kulak asmadı. Hatta IMF'ye ‘‘yüzde 20 geçilmeyecek’’ diye söz verip, tam tersini yapmaktan da kaçınmadı. Hadi ‘‘piyasa’’ dediğimiz oyuncular, işadamları, çıkarları bu yönde olduğu için bu tavra giriyor, Hükümete, yani ekonomiyi riskleriyle birlikte algılayıp yönetmek zorunda olan ekonomi yönetimine ne demeli? Aslında ekonomi yönetimi deyince, kararı ellerinden geldiğince engellemeye çalışan bürokratları, dışında tutmamız lazım...

Şimdi ne oldu? IMF Heyeti geldi. ‘‘Kandırılan’’ Heyet Başkanı Moghadam, daha bütçe çıkar çıkmaz bütçenin değiştirildiğini, bu harcamaların karşılığı bulunsa bile mali disiplinin bozulduğunu söyledi. ‘‘Seçim yatırımları!’’ konusunda sert uyarıda bulundu. Hükümet, IMF eleştirince, yaptığı işin ne olduğunu kavramaya başladı.

Hükümetin görmediği şu ki; şimdilik portföyleri, yani çıkarları çakışan piyasa oyuncuları, yavaş yavaş başka pozisyona geçer, hükümetin şimdi çok sevdiği ‘‘riskleri görmez’’ durumdan tam tersine dönüp, olmayan riskleri bile büyütme eğilimine girer. Bunları çok yaşadık. Piyasaların iyimserliği de, kötümserliği de abarttığına şahit olduk. Sonunda olanlara da...

O nedenle sürekli, ‘‘beklenti yönetimi’’nin sadece olumlu hava pompalayarak yapılamayacağını, riskleri de zamanında göstermek gerektiğini, aksi takdirde ‘‘gazı alınmayan piyasa’’nın bir uçtan diğer uca kayıp, tepkisinin de aşırı olabileceğini söyleyip duruyoruz. Bunları daha önce yaşadığımız için söylüyoruz ama IMF söylemeyince anlamıyorlar.

Oysa şimdi mali disiplinin bozulmasına destek verenler, IMF'ye hükümetin bu tavrını övenler, bu kez kötüye gidişi hızlandıracak tavra girerler...

Hangi hükümet olursa olsun, bu program sürdürülmek zorunda ve Türkiye'nin başka yolu yok. Bu programı bozacak tavır ve kararlara zamanında yapılan ‘‘eleştiriler’’, programın bozulmaması, yani ekonominin yeniden istikrarsızlık içine girmemesi içindir. Üzerinde, ne kadar büyük siyasi baskı kurarsanız kurun, IMF'nin de belli bir esneme sınırı vardır, yumuşak tavrı ilelebet gidemez. Hükümet asıl, ‘‘kendi inisiyatifiyle bu programı uygularsa’’ güven verir, istikrar o zaman gelir... 

***

Politikacılar ekonomiyi soğutmayı sevmez 
BAZI kurumların,bazı mesleklerin tipik sayılabilecek davranışları vardır. 

Örneğin; oldum olası DPT’ciler ithalatın kısılması, cari işlemler açığının büyümesi konusunda hassastırlar ve bu konularda bir alarm işareti gördükleri zaman, ilk istekleri, ‘Kaynak Kullanım Destekleme Fonu (KKDF) primlerinin artırılması’ olur. Hazine ve Merkez Bankası ise genellikle işin sadece bununla çözülmeyeceği, ek mali tedbirler gerektiğini söylerler. Politikacılar ise genellikle, ‘ekonomiyi soğutma dönemleri’ geldiğinde telaşlanır, mümkün olduğunca ekonominin canlı gitmesini istedikleri için, bu tür önlemlere karşı çıkarlar...

Şimdi benzer bir senaryo daha sahnede...

Bu kez Merkez Bankası içtalebin kontrolü ve tüketici kredilerinin sektörü olumsuz etkileyeceği görüşüyle, KKDF artırımını bir süredir destekliyor. Hazine ise başında eski bir DPT’ci bulunduğu için, yani o bakış açısı Hazine’ye de hakim olduğu için KKDF artırımından yana... Bu kez BDDK da devrede ve duyduğumuz kadarıyla bu kurum da sektörün sağlığı açısından tüketici kredilerindeki patlamanın yumuşatılması görüşünde...

Maliye Bakanlığı ise bu kez, artırıma biraz direniyor gibi gözüküyor. Belki de kaygıları ithalattan aldıkları vergilerin azalmasıdır, kimbilir...

Politikacıların ne yapacağı ise gördüğümüz kadarıyla hala net değil. Hafta sonunda yapılan toplantılarda, tüketici kredilerindeki KKDF’nin artırılması üzerinde mutabık kalındığını yazmıştık. Ancak gelen sinyaller bu kararın uygulamaya girmesinin biraz sıkıntılı olacağını gösteriyor.

Çünkü tipik politikacı davranışı devreye giriyor ve canlanmaya başlayan ekonominin soğutulmasına karşı çıkmalar var. 

SON SÖZ ERDOĞAN’IN

Bu nedenle, KKDF artırımı biraz tehlikeye girebilir gibi gözüküyor. Dün bazı bakanlar ekonominin soğutulmasına, tüketici kredilerinin yavaşlatılmasına gerek olmadığını söylediler ama bunlara bakıp ‘olmayacak, yapmayacaklar’ da diyemeyiz. Çünkü son kararı Başbakan Tayyip Erdoğan verecek.

Erdoğan, KKDF artırımına olur derse, bence ‘olumlu bir karar’ almış olacak.

Ancak ezelden beri KKDF artırımının tek başına yeterli olamayacağını savunan biri olarak, önümüzdeki dönem ekonominin çok daha yakın takibe alınması gerektiği,başka önlemlerin hızla devreye sokulmasının zorunlu olacağı dönemlerin gelebileceğini düşünüyorum. Zamanında tavır koymanın, küçük de olsa ‘tedbir’ havası verilmesinin gerekliliğini son krizde gördük.

Bence; herşeyin başı mali disiplinden geçiyor. Hükümet ‘biz ekonomiyi şöyle iyi düzelttik’ havasından çıkıp, ‘değirmenin suyunun dışarıdan geldiğini’ görmesi gerek. Asıl olarak da, bu suyun başka yerlere gitmesini engellemeye, gitmesi kaçınılmaz olduğunda buna karşılık alınacak önlemleri şimdiden saptamaya çalışmalı. Bu yol da, ‘mali disiplin’den geçiyor. Gerekirse dışarıya sermaye çıkışını dengeleyecek sağlam vergi gelirleri bulmak zorunda kalınacağını unutmamalı. Mali disiplinden vazgeçilmeyeceği imajını vermek için, IMF’le anlaşmanın önemini kavramalı, AB’den olumsuz sinyallerin de geldiği bu dönemi rahat aşabilmek için, gerekirse IMF’yi erken çağırıp, ‘tedbiri’ de olsa yeni bir stand-by anlaşması yapacağını duyurmalı.

Bu arada bazı bakanların sık sık çıkıp ‘ek tedbire gerek yok’ diye demeçler verip, buna karşılık yapılan toplantılarda KKDF artışını savunması, piyasaları kandırma isteğinden başka bir şey değildir.

Ekonomiyi yönetenler, piyasaları kandırmaya kalkışarak aslında kendilerini kandırır, ekonomiye zarar verirler. Bunun örneklerini çok gördük. 

***

Bankacılık Yasası daha çok su götürür 
BANKALAR Birliği, Bankacılık Düzenleme ve Denetleme Kurumu (BDDK) nın isteği üzerine, mevcut bankacılık yasasında yapılacak değişiklikleri toplam 34 sayfada ve 75 madde ile toplayıp, bu ayın başında Kuruma gönderdi. 

BDDK’nın hazırlayıp, Başbakan Yardımcısı Abdüllatif Şener kanalıyla, geçen hafta bankalara gönderdiği yasa taslağı ise 191 i asıl, 4 ü ek, 14’ü geçici olmak üzere toplam 209 maddeden oluşuyor. Sayfa sayısı ise 102’yi bulmuş

Bu yasa taslağı belli ki daha çok değişecek. Zaten, duyduğumuz kadarıyla taslak, Kurulda da öyle detaylarıyla konuşulmuş değil. Kurul üyeleri, ‘Nasıl olsa bu taslak çok değişir, herkesten görüş alınacak o nedenle daha fazla uzatmamak için fazla tartışılmadı’ havasındalar.

‘Peki bu yasa taslağı neden fazla tartışılmadan kamuoyuna sunuldu?’ derseniz, yanıtı açık: Dünya Bankası ile süren kredi görüşmelerinde belli bir aşamaya gelinmesi için, daha doğrusu kredinin kullanılabilmesi için, bu yasanın biran önce TBMM’ye sunulması gerekiyordu. Zaten Abdüllatif Şener de bu taslağın yasalaşmasının Eylül-Ekim’i, yani TBMM’nin yeni yasama yılını bulacağını söylüyor. Yani bu taslak, önümüzdeki ay TBMM’ye sunulsa bile, belli ki daha sonra çok değişecek. Kısacası; yasalaşması için önümüzde çok uzun bir süre var ve biraz da formalite nedeniyle bu kadar aceleci davranılmış.

BDDK, taslak için sadece bankalardan eleştiri beklemiyor. Örneğin Başbakanlık, Merkez Bankası, Hazine gibi diğer ilgili kuruluşlardan da çok sayıda eleştiri ve değişiklik önerisinin gelmesi bekleniyor.Taslakta yeralan bazı yeni tanımların AB ile uyum için olduğu söyleniyor. Ancak bu tanımlar konusunda bile, çeşitli yerlerden eleştiri ve değişiklik önerileri gelebilir. Taslakla BDDK yönetimi hem idari, hem mali açıdan bağımsızlığını güçlendirecek maddeleri eklemiş. Denetim ise sadece Sayıştay’a bırakılıyor. Bu maddelerin bağımsız kurumlar için hazırlanan çerçeve yasa taslağına ters düştüğünü,bu nedenle Başbakanlıktan tepki gelmesini zaten Kurul da bekliyor. Bu maddeler herhalde, ‘Kurumun itibarını korumak için’ bu taslak içinde yeralmış. Yine BDDK; Merkez Bankası bağımsızlığına açıkca ters düşen maddeleri taslağa eklemiş, bunların böyle çıkması beklenmemeliÖ 

BDDK, hazırladığı her taslakta olduğu gibi, yine taslağın içine Kurul Başkanı, üyeleri ve çalışanlarının özlük hakları ile mali durumlarını iyileştiren maddeler koymuş. Bu kez değişik bir yol denenip, tepkileri azaltmak için ‘Kurul üyeleri ve başkanın maaşının Merkez Bankası Başkanının maaşıyla aynı olması’ maddesi konup, dolaylı artırım yolunu seçmişler. Yani, her kamu görevi yapanın gözünü diktiği Merkez Bankası maaşlarına yine göz dikilmiş. Daha önce bu tür maddeler TBMM’den geri çevrildi, şimdi ne olacağını göreceğiz. Belki TBMM’ye bile gelmeden Başbakan ve bakanların tepkileri ile bu maddeler çıkabilir.

Tepki Yasası izlenimi

BANKACILAR henüz taslağı tam olarak inceleyebilmiş değil. 9. bölüme kadar Bankalar Birliği isteklerinin yeraldığını, daha sonrasının tümüyle BDDK’nın eseri olduğunu söylüyorlar.

Ancak; 5 yılda bu 10. bankacılık yasası ve hala yapılacak değişikliklerde ‘tepki yasası’ izlenimi ağır basıyor. Bankacılar bundan oldukça şikayetçi.

Bankacılara verilen hem hapis, hem para cezaları önemli ölçüde artırılmış, BDDK ve TMSF’nin yetkileri artırılmış, yeni yeni kurumlar , komisyonlar oluşturuluyor yani bürokratik mekanizma daha da genişletiliyor izlenimi veriliyor.

Taslak hakkında genel bir yargı belirtmek konusunda bankacılar, doğal olarak, temkinli davranıyorlar. Daha iyi incelenmesi gerektiğini, sonra genel bir yargıda bulunabileceklerini söylüyorlar. Ama bir yandan da değişiklik isteklerini biriktirmeye başlamışlar... 

Bu kez tepkiden sadece bankacılar değil gazeteciler de nasibini almış durumda. Bankalar Birliği, ‘itibar’ başlığı altında, bankalar hakkında ‘asılsız haber’ yayanlar için, son krizde çok yakınılan internet mesajlarını da içerecek biçimde, çeşitli cezalar getirilmesini istemiş. Ama bakıyorsunuz BDDK bu durumu iyice abartmış ve bankalar hakkında ‘aslı olsun olmasın’ olumsuz haber yayanlara kapsayacak biçimde değiştirmiş. 

Maddeye baktığınızda ancak sıkıyönetim dönemlerinde görülebilecek bir içerik görüyorsunuz. Eğer bu madde böyle yasalaşırsa, isim vererek, ya da vermeden herhangi bir banka hakkında aslı olan haberleri bile yazamayacaksınız. Zaten finans sektörüne ilişkin haberlere de bu tür sansürler getirilmiş. Kısacası; her türlü medya organında, artık banka haberi pek göremeyeceksiniz. Herhalde, sadece bankalardan gelecek basın bildirileri haber olacak. Örneğin Moody’s banka ratinglerini yayınladı ve bir bankanın ratingi düştü diyelim , bu aslı ve kaynağı belli olan bir haber değil mi? Taslak böyle yasalaşırsa bu raporların yazılması bile suç sayılabilir.

Hükümet bilgi edinme yasası çıkarıyor, şeffaflık diyor, basın yasası hazırlıyor, bu arada halkın haber alma özgürlüğü var ama BDDK bunların hiçbirini kaale almıyor. 

Bu madde aynen yasalaşırsa, örneğin Uzan Grubu benzeri bir grup çıkıp, her türlü usulsuz, yasa dışı yola sapsa bile, yaptıklarını yazamayacaksınız. Taslaktaki bu maddenin böyle yasalaşacağını hiç zannetmiyorum; çünkü anayasa ve yasalara aykırılığı çok açık. Ama BDDK yönetiminin anlayışını göstermesi açısından çok çarpıcı. 


***

Merkez Bankası müdahale edebilir 
MERKEZ Başkanı Süreyya Serdengeçti’nin, kurlardaki artış konusunda daha önce söylediklerinin, piyasa tarafından biraz yanlış algılandığı kanısındayım. Merkez Bankası kurlardaki artışın devamı halinde piyasalara müdahale edecektir.... 

Merkez Bankası, şimdiye kadar kurların fazla aşağı inmesini engellemek için, aşırı volatiliteyi dengelemek için, piyasalara girip döviz alarak, kurların belli seviyelerin altına inmesini engelledi. Bu aynı zamanda döviz rezervinin artırılmasına yaradı.

Merkez Bankası’nın şimdiye kadar kurların daha aşağı inmemesi için yaptığı müdahalelerin bundan sonra ise kurların daha yukarı çıkmaması için yapılmasını kimse yadırgamasın.Merkez Bankası elbette piyasaların yönüne, bu hareketi yaratan unsurlara bakacak ve yönü iyi kavramaya çalışacak. Ancak yukarı doğru volatilitede gerek gördüğünde, yine, bu kez satış yönünde müdahaleden kaçınmayacak. Ancak piyasadaki herkes bilir ki; bir müdahale yapıyorsanız, bunu en iyi zamanda, en küçük miktarla en iyi sonucu alabilecek noktada yapmanız lazım. Merkez Bankası’nın müdahalelerinde bu gereklilik hep gözetilmiştir. Bundan sonra kurların daha yukarı gidişini engellemek için yapılacak harekette de, aynı gereklilik gözetilecektir. Yani piyasaların ‘Merkez Bankası müdahale etmez, bu böyle gider’ havasında olmaması gerekir...

Merkez Bankası yönetimi dün, iyi bir zamanlama ile, Bakanlar Kurulu’na 6 ayda bir verdiği rutin brifingi, kritik bu döneme aldı. Dün verilen brifingde Merkez Bankası Başkanı Süreyya Serdengeçti, Bakanlar Kurulu’a piyasalardaki son olumsuzluklar hakkında bilgi verdi. Dış aynaklı bir hareketle başladığını, içerde açık pozisyon eğilimindeki bazı bankaların tetiklemesiyle kurların aşırı arttığını kaydeden Serdengeçti, buna bağlı faiz hareketi olduğunu da anlattı. Serdengeçti, faiz dışı fazla ile ilgili son tartışmaların da olumsuz etki yaptığını belirterek, faiz dışı fazlanın yüzde 6.5 olarak tutturulmasının piyasalara verilecek güven açısından çok önemli olduğunu tekrarladı. 

Mali disiplinin mutlaka korunması gerektiğini, piyasaların ısınmaya başladığını ve bunun enflasyonla mücadeleye olumsuz etkileri olacağını kaydeden Serdengeçti, piyasaların durulması için mutlaka mali disiplini pekiştirecek kararlara ihtiyaç olduğunu söyledi.

IMF’yle ilişkilerin 2004 sonrasında ne olacağının, önümüzdeki dönem ödenecek yüklü geri ödemeleri de kapsadığı için, çok önemli olduğunu kaydeden Serdengeçti, IMF’yle kuvvetli bir anlaşma yapılması kararının alınması ve bunun biran önce açıklanmasının piyasaların rahatlatılması açısından önemli olacağını kaydetti.

Cari işlemler açığının bu kadar yüksek çıkacağının daha önce belli olduğunu, yaz aylarına kadar bunun böyle devam edeceğini kaydeden Serdengeçti, daha sonra cari işlemlerin dengeye gireceğini, bunun piyasalar tarafından bilinmesine rağmen, diğer faktörlerin devreye girmesiyle cari açıktaki büyümenin olumsuz hareketi artırdığını kaydetti.

Bu arada bu kur hareketinin enflasyona etkisi de konuşuldu. Serdengeçti, kurun enflasyon üzerindeki etkisinin şimdiye kadar sınırlı kaldığının tesbit edildiğini ancak bunun hiç etkisi olmadığı anlamına gelmediğini, bu nedenle, biran önce piyasaların belli noktalarda dengeye kavuşturulması gerektiğini kaydetti.

Bu arada Serdengeçti, kurların yukarı doğru gidişine müdahale konusundaki sorulara ise, uygun gördükleri zamanlarda yukarı gidişi engellemek için de devreye girebileceklerini, kendilerinin volatilite saptamalarına göre, en uygun zamanda böyle bir müdahalenin devreye sokulabileceğini kaydetti.

Özetle Serdengeçti, Başbakan ve bakanlara artık ekonominin soğutulması gerektiğini, piyasalara güven verecek hareketlere ihtiyaç olduğunu, enflasyonla mücadeleden taviz verilemeyeceğini, aksi takdirde sonuçların çok kötü olacağını anlatmaya çalıştı. 

***


Yeni kur-faiz dengesi için bu seviye yüksek 
Yaşanan çalkantının durulmaya başlamasıyla birlikte, ‘yeni faiz-kur dengesinin ne olacağı?’ da tartışılmaya başlıyor. Önümüzdeki hafta, bu dengenin ne zaman ve nasıl oluşacağını göstermesi açısından kritik geçecek. 

FED’in faiz artırım beklentisi nedeniyle gelişmekte olan ülkelerin biraz daha olumsuz etkilenebileceği belirtilirken, bir yandan da ‘Türkiye’nin zaten yeterince etkilendiğini, bu nedenle daha fazla etkilenmesinin beklenmediğini’ söyleyenler de var.

Öyle ya da böyle, faiz ve kurda yeni bir dengenin oluşması gerekiyor. Yeni dengenin biran önce oluşması, çalkantının fazla sürmemesi, özellikle enflasyon hedefi açısından çok önemli.

Daha önce de kurlardaki sıçramanın enflasyonu fazla etkilemediğinin görüldüğü belirtilirken, özellikle Merkez Bankası’nın verdiği, bu teze ilişkin örneklerde, sıçramadan sonra kurun geri döndüğü dikkat çekiyor. Yani 1 milyon 550 bin civarında yeni bir denge oluşması ve bunun uzun sürmesi halinde bunun enflasyonu etkilemesi kaçınılmaz olacak. Merkez Bankası bu durumda bile etkinin zayıf olacağını tahmin ediyor ama tersini düşünenler de var.

İşte bu nedenle, şu anda 1 milyon 530 bin lira olan kur seviyesi ve yüzde 29-30 olan faiz seviyesi yüksek bir seviye. Faizin yüksek olması enflasyon hedefi nedeniyle Merkez Bankası’nın işine gelir ama kamu dengelerini bozacağı için, faizlerin de daha aşağıda denge bulması gerekiyor.

Kısacası; kesin bir rakam konuşulmuyor ama şu anda ideal gözüken yeni denge; 1 milyon 450 bin lira civarında bir kur ile yüzde 24-25’lik bir faiz seviyesi...

Yani piyasalardaki çalkantının ne kadar süreceği henüz belli değil ama kısa süre içerisinde bu çalkantının durup, yeni faiz kur dengesinin bu seviyelerde oluşması, başta enflasyonla mücadele olmak üzere, ekonomik hedeflerin gerçekleştirilmesi açısından büyük önem taşıyor

Merkez Bankası’nın enflasyonla mücadele açısından kaygılandığı konuların başında, akaryakıt fiyatlarındaki artırım gereği de geliyor. Şu anda akaryakıt fiyatlarında belli bir artırım gereği oluştuğu kesin. Hükümetin bu zamları hemen başlatması gerekiyor. Merkez Bankası, akaryakıt zammının kaçınılmaz olduğunu görüyor ama aşamalı olarak küçük zamlardan yana.

Zaman içine yayılarak yapılacak zamların enflasyonu etkileme derecesi daha düşük oluyor. Bu nedenle, zaten kur-faiz ve beklentilerin olumsuza dönmesi tehditinde olan enflasyon hedefinin tutturulması için akaryakıt zamlarının da çok dikkatli yapılması gerekiyor. Bunun yanı sıra enflasyon hedefini etkileyecek önemli bir unsur da tarım fiyatları olarak görülüyor. Şu anda anormallik bulunmadığı ama özellikle bazı meyve-sebzelerin don gördüğü yönündeki haberlerin, önümüzdeki döneme ilişkin tarım fiyatlarında sıkıntı yaratabileceği kaydediliyor.

Geçen yıl yaz aylarında görülen eksi tarım fiyatlarının bu yıl görülmeyeceği hemen hemen kesin. Bu nedenle Merkez Bankası yaz aylarında enflasyonun yeniden yükseliş trendine gireceğini, daha sonra normale gireceğini, çok daha öncelerden söyleyerek, piyasaları alıştırmaya başladı. 

Hükümet hálá gerekli duyarlılığı göstermiyor

Hükümetin piyasalarda yaşanan çalkantıyı baştan beri küçümsediği görülüyor. Bürokratların bakanlara bu çalka.ntının getireceği olumsuz sonuçları çok aktardığı ama Başbakan Tayyip Erdoğan’a bu tehlikenin gereğince anlatılamadığı tahmin ediliyor. Kamu bankalarının tüketici kredilerini durdurması konusunda bile yaşananlar, ekonomi yönetiminde gerekli koordinasyonun olmadığını ortaya koyan somut bir örnek. Bakan Babacan durdurulduğunu söylerken, kamu bankaları Ortak Yönetim Kurulu Başkanı Zeki Sayın, ‘Durdurulmadı, devam ediyor’ diye açıklama yapıyor, ardından Genel Müdür Can Akın Çağlar,. büyük ihtimalle Babacan’ın uyarısı üzerine ‘limitlerimiz doldu’ açıklaması yapıyor. Bütün bunlar piyasalarda ekonomi yönetiminde zaaf olarak algılanıyor.

Bu arada DPT Müsteşarı Ahmet Tıktık’ın ‘piyasalara kırgınım’ açıklaması ve önlem almak için IMF’in bekleneceğini söylemesi de, ‘Piyasalardaki hareketin anlaşılamadığı ve gerekli önlemlerin gecikeceği‘ imajını artıran bir başka unsur gibi gözüküyor.

Bütün bunların altında bakan ve bazı bürokratların ‘büyüme aman düşmesin’ kaygısı önemli rol oynuyor. Halbuki zaten yüzde 5’lik büyümenin gerçekleşeceği şimdiden kesin. Örneğin 3 aylığına harcamalar durdurulsa, sonra yeniden bakılsa, piyasalar ‘kararlılık mesajı’ alacak. Halbuki şimdi büyüme adına önlem alınmaması, daha sonra Merkez Bankası’nın zorunlu olarak frene basmasını getirecek işte o zaman büyüme sıkıntıya girecek. Maalesef bunlar görülemiyor..

TOBB Genel Kurul’a yeni yasayla gidiyor

Önümüzdeki hafta Cumartesi günü Türkiye Odalar ve Borsalar Birliği(TOBB)nin Genel Kurulu gerçekleştirilecek. Seçimsiz Genel Kurulun en önemli özelliğini, kapsamlı yeni bir TOBB yasasının çıkmasıyla aynı döneme denk gelmesi oluşturacak.

Yarın TBMM Genel Kurulu’nda TOBB yasasının görüşülmesi bekleniyor. 108 maddelik bir yasa olmasına rağmen, görüşmelerin kısa sürede tamamlanması bekleniyor. Bu yasa herkesi, bu arada TOBB yönetimini de tümüyle tatmin eden bir yasa olmadı, daha çok bir ‘uzlaşma yasası’ oldu. Bu nedenle AKP iktidarı ve CHP daha Genel kurula gelmeden yeni yasa üzerinde anlaşmış görünüyor. Dolayısıyla Cumartesi yapılacak genel kurula, hem Başbakan Erdoğan, hem de anamuhalefet partisi CHP’nin Genel Başkanı Deniz Baykal, ‘Yeni TOBB yasasını çıkararak’ gitmek istiyorlar. Eğer Cumhurbaşkanı Ahmet Necdet Sezer, bir-kaç günde onaylarsa, genel kurulun yapıldığı günlerde yeni TOBB yasası da yürürlüğe girmiş olacak...

Yeni TOBB yasasının en çarpıcı yanı, TOBB yönetimlerinin ve başkanlarının, yeniden, doğrudan delegeler tarafından seçilmesi olacak. Bu değişikliğin TOBB’un ilgili olduğu Bakan, Sanayi ve Ticaret Bakanı Ali Coşkun zamanında yapılıyor olmasının özel bir önemi de var. Çünkü 1986 yılında zamanın Başbakanı Turgut Özal, kendi istediği Ali Coşkun’u seçtirebilmek için, doğrudan delegeler tarafından yapılan TOBB başkan ve yönetim seçim yöntemini değiştirmiş, araya konseyleri koyarak, çeşitli aşamalardan sonra Başkan ve yönetimin seçilmesini getirmişti. Dolayısıyla Ali Coşkun, kendisi için değiştirilen ve o zamandan beri TOBB’un tepkisini alan seçim yöntemini, eski sisteme geri çevirerek, ‘camiasına karşı kendisini aklamış’ olacak.

Yeni yasayla oda başkanları ve TOBB başkanlarına ‘en fazla iki dönem başkanlık yapma sınırı’ getiriliyor. Yani odaların ve TOBB başkanlarının yıllarca, hatta on yıllarca oralarda kalıp ‘birer çiftlik’ imajı vermelerinin önüne geçilmiş, yeni ve genç isimlerin önü açılmış olacak. Bu, mevcut TOBB yönetiminin de isteyerek yasaya koydurduğu bence çok olumlu bir madde ve yasayı çıkaran siyasi partiler de, umarım bu ‘sınırlama’dan kendilerine de ders çıkarırlar.

ODA SEÇİMLERİ ERTELENİYOR

Yeni yasayla birlikte Oda seçimleri de 3-4 ay erteleniyor. Kasım ayında yapılması gereken Oda seçimleri yeni yasayla 2005 Mart ayına ertelenecek. Oda seçimlerinden sonra 2005 Mayıs ayında ‘doğrudan delegelerin seçeceği TOBB başkan ve yönetimi’ sistemi, yeniden başlamış olacak. Seçimlerin ertelenmesinin en önemli nedeni, çıkarılacak yönetmeliklerin uzun süre alması olarak gösteriliyor. Yasa, yeni yönetmeliklerle delege sisteminin düzenlenmesini, meslek komiteleri konusunda yeni düzenlemeler yapılmasını öngörüyor. Bu yönetmelikler oluşturulurken, AB mevzuatının da inceleneceği ve oraya yakın bir sistemin kurulmaya çalışılacağı belirtiliyor.

Örneğin sadece iki odada ‘bilişim meslek komitesi’ bulunduğu hatırlatılarak, meslek komitelerinin yeniden saptanması, ve daha etkin kılınması için kapsamlı değişiklikler yapılacağı belirtiliyor. Bu çağda iki odada bilişim komitesi bulunması, mevcut sistemin değişme gereğini zaten ortaya koyuyor. Delegeler son 6 ayda hangi komitede ise orada oy kullanacaklar.

Umarız, daha sonra mevcut oda sistemi de değişip, daha sağlıklı bir sistem kurulabilir. 

***

24 Ocak kararları ve değişim 
ÖYLE kararlar vardır ki; uygulamaya konduğu zaman önemi tam olarak kavranamaz. Ancak daha sonra, belki yıllar geçtikten sonra, o kararların aslında önemli felsefe değişikliklerini içerdiği, bir devir değiştirdiği ortaya çıkar. 

Tabi ki sadece o kararlar değildir devirleri değiştiren, genellikle bir dizi kararlardır ama başlangıç kararları simge haline gelir.

İşte, dün 25. yılını dolduran 24 Ocak kararlarının bize düşündürdükleri bunlar.

Gerçekten de 24 Ocak kararları bir devrin bitimi, yeni bir devrin başlangıcını yapan kararlardı. Ardından tabi ki bir dizi karar geldi. Ancak 24 Ocak kararları Türkiye ekonomisinde yaşanan hatta kronik hale gelen tıkanmayı aşmak için alınan, ekonominin ithal ikamesinden dışa dönük büyümeye yönünü çevirdiği kararlardı. 

Tabi ki dışa açılma tek başına 24 Ocak kararları ile olamazdı. Bunun ardından, başta 32 sayılı kararla sermaye hareketlerinin serbest bırakılması olmak üzere, bir dizi karar daha geldi.

Bu kararlar zamanında alındı mı, tüm kararlar alınırken ekonomik gerekçeler mi vardı, yoksa değişik yollarla büyümeyi sağlamak için popülist kaygılarla alınanları var mıydı, bütün bunlar tartışma konusu. Elbette bu süreç içerisinde bir çok hata yapıldı, yanlış kararlar da verildi ama 24 Ocak kararlarıyla çevrilen yön, hep aynı kaldı. 

Turgut Özal’ın mimarlığını yaptığı 24 Ocak kararları böylece bir devrin başlangıcı oldu. Bu kararlar ve dışa açılma ile birlikte Türk insanının kendine güveni geldi, uluslar arası rekabetten korkmaz oldu ve hep tekrarladığımız, ‘özel sektörün gücü ve dinamizmi’ 24 Ocak kararlarıyla başlayan bir süreç içerisinde kazanıldı.

Ekonomik altyapıyı değiştirdiğiniz, hele hele bu kadar süratle değiştirdiğinizde, bir süre sonra kültürel yapı başta olmak üzere bir çok yan etkisi olabiliyor. İşte 24 Ocak kararları aynı zamanda kültürel değişimin de başlangıcı oldu. Ki; bu değişim genellikle ‘bozulma’ olarak nitelendirildi. Tabi ki artan rekabet, köyden kente göçler ve güçlenen varoşlar, bunların yarattığı eklektik kültür yapıları, bu imajın oluşmasında en etkili unsurlardı.

YAVAŞLARSA HALK ÖDER

Özal’ın koltuk kaygısına girip yeniden popülizme dönüşüyle birlikte, 24 Ocak kararlarıyla başlayan süreç de, onun yarattığı kültürel kaos da, iyice işin içinden çıkılmaz hal aldı. Yani 24 Ocak kararları bir süre ısrarla uygulandıktan sonra savsaklandı, seçimler ve politikacıların kişisel kaygılarıyla duraklamalara neden oldu. Biliyoruz ki Özal Cumhurbaşkanı olduktan sonra bütün bu olanlara tepeden bakıp, ‘ikinci değişim programı’ hazırlama gereğini duydu. Ancak bunu bitirmeye ve uygulamaya ömrü yetmedi.

Daha sonra sorunlar birikti, çarpıklığın en önemli sonucu olan enflasyonla mücadeleden vazgeçildi ‘günü kurtarma politikaları’ hakim oldu.

Bu süreç de 2000'e kadar sürdü. Koalisyon hükümeti olmasına, koalisyonu oluşturan partilerin değişik görüşlerine rağmen, 2000 yılında uygulamaya giren ekonomik program, bir anlamda ‘ikinci değişim programı’ idi. Çünkü bu programla artık sadece zamlarla gelir yaratıp ekonomiyi bir süre düze çıkarmanın ötesinde, enflasyonu düşürecek sıkı ve sürekli mali politikalar ve bu iyileşmeyi sürekli kılacak ‘yapısal tedbirler’ öngörülüyordu.

Bu ekonomik program aynı zamanda politikacıların günlük politik kararlardan elini çekmesini getirecek, kayırmayı önleyecek, yani ‘siyaset etme biçimi’ni de değiştirecekti. Ancak, bürokratik ve siyasi elitler, mevcut statükoyu koruyup yetkilerini bırakmak istemiyor. Şu anda da bunun sıkıntıları yaşanıyor.

24 Ocak kararlarının 25. yılında gelinen nokta bizce şöyle:

Bu süreç küreselleşmenin ve AB hedefinin ivmesiyle hızlanarak devam edecek. Bu süreçte sağ ya da sol iktidarların gidişe dur deme imkanları yok. Apo’yu affeden MHP’ye, kurbanı ve ezanı tüm kesimlerin kabul edebileceği çağdaş boyutlara getirecek AKP eklenmek zorunda. 

İktidarlar bu gidişi durduramaz ancak siyasi kaygılarla yavaşlatabilir. Unutulmaması gereken şey; süreci yavaşlatmanın maliyeti var ve bu maliyet geniş halk kitlelerince ödenir. 

***

LPG’li araçlar El Kaide gibi 
LPG’li araçlara ‘saatsiz bomba’ adını takmakta ne kadar haklı olduğum bir kez daha ortaya çıktı. 

Önceki gün Ankara’da, dün de İstanbul’da LPG’li araçlardan ikisi daha ‘patladı’. 

Ankara’daki olay ucuz atlatılırken, İstanbul’da 1 ölü, 8 yaralı var. 

Aracın patladığı yer ise sanki Irak’ta bir mahalle.

Benim yazılara karşı Sanayi Bakanlığı’ndan gelen yanıtta ise ‘Yetkileri ona buna şuna devrettik’ gibi sorumluluktan kaçan ifadeler var. 

Devrettiniz ama, demek ki devrettiğiniz kurumlar işlerini yapmıyorlar. O zaman ‘acil önlem’ gerek. 

Öncelikle LPG’li bütün araçların hızla ‘denetimden’ geçirilmesi gerekiyor. Bunun için Trafik Muayene İstasyonları’nda bir birim oluşturulmalı ve LPG’li tüm araçların hızla bu birimlerden ‘Güvenlik Belgesi’ alması sağlanmalı. 

Bunun için 2 ay gibi makul bir süre verildikten sonra, bu belgeye sahip olmayan LPG’li araçların ‘trafikten men edilmesi’ uygulamasına geçilmeli.

Hele hele LPG ile çalışan taksilerde bu güvenlik belgesi müşterinin görebileceği bir yere asılmalı. 

Çünkü vatandaşlar gerçekten korku içinde. LPG’li taksiye bindiğimiz zaman ‘Azrail ile kol kola girdiğimiz’ hissine kapılmaktan kurtulmalıyız. 

Kendi aracımız LPG’li değilse bile yanımızdaki otomobilin patlamayacağından emin değiliz. 
Çoluk çocuğumuz, sevdiklerimiz bütün gün yollarda, bu araçlarla seyahat ediyorlar. LPG’li araçlar Irak’taki ‘direniş grupları’ kadar zayiat verdiriyorlar. 

Ama kimse tınmıyor.

Yatırımcının güveni kalmadı

HÜKÜMETİN ‘özelleştirme’ yapması giderek güçleşiyor. 

Bunda Özelleştirme İdaresi Başkanlığı’nın hataları kadar, hükümetin uygulamaları da etkili oluyor. 

Tekel’in ‘alkollü içkiler’ bölümü başarıyla satılmıştı. 

Sigara tarafı ise ‘toptan’ satılmak istendiği için elde kalmıştı. Çünkü farklı üreticilerin farklı ürün gruplarına talepleri vardı ve bütününü almak kimsenin işine gelmiyordu. 

Tekel tek parçada satılmak istenince, yabancı üreticiler ihaleye girmektense, daha ucuz yatırımlarla kendi ‘ucuz ve yeni’ markalarını yaratma yoluna gittiler. 

Ancak yine de Tekel’in sigara bölümü parça parça satılması halinde hálá cazip.

Ancak benim duyumlarıma göre sigara üreticileri başta olmak üzere, özelleştirme ihalelerine girmeme havası yatırımcılarda giderek hákim olmaya başladı. 

Bunun nedeni güvensizlik.

Biliyorsunuz, Tekel’in alkollü içkiler bölümünü satın alan konsorsiyuma büyük kazık atıldı. 

Alkollü içkiler üzerindeki vergiler öyle bir artırıldı ki, 5 yılda geri dönmesi beklenen yatırım, şimdi en az 12 yılda geri dönecek. Bütün hesaplar altüst. 

Oysa hükümetin vergilerle ‘fazla oynanmayacağı’ yolunda bir sözü vardı. 

Şimdi yatırımcılar hükümete güvenmiyorlar. 

Bu nedenle de, iki önemli satışta ciddi sıkıntılar olabilir. 

Bunlardan biri Tekel’in sigara bölümü, diğeri ise Milli Piyango. 

Milli Piyango İdaresi bugün için Maliye Bakanlığı’na bağlı. 

Bu nedenle de diğer şans oyunlarına oranla daha fazla kayrılıyor. 

Bu haliyle ‘cazip ve kárlı’ bir yatırım. Ancak özelleştirme sonrası Milli Piyango gelirlerine de büyük bir kesinti uygulanması her zaman bir olasılık. Yatırımcılar bu konuda hükümetten güvence almadan Milli Piyango satışına katılmayabilirler. 

Aynı şey sigara için de geçerli. Orada da Maliye ile sık sık ‘takışan’ üreticilerin hükümete güveni yok.

Başarılı özelleştirmenin tek şartı ise güven. 

İlaç sektörü yaralanmasınmış!

İLAÇ patronlarının ortak çatısı ‘İlaç Endüstrisi İşverenler Sendikası’ ‘Roche işi sektörü yaralamasın’ demiş. 

Okuyunca güldüm. 

Ben kendi adıma gazeteciliğe başladığım günden beri ‘ilaç endüstrisini’ mercek altında tutarım. Ancak Roche rezaletine kadar ortaya somut bir şey koyamamıştık. 

Roche olayında Vatan Gazetesi ile ben güzel bir çalışma yürüttük. Sonuç ortada. 

Umarım şerefli savcılar ve hákimler gereğini yapacaklar. 

Ancak ilaç patronlarının açıklaması komik. 

Bu iş gerekiyorsa ilaç sektörünü yaralayacak. 

Çünkü yıllarca olan bitene seyirci kaldılar ve hatta parçası oldular. 

Soruyorum, ilaç patronlarına ilaç üreticileri yıllardan beri doktor muayenehanelerini dayayıp döşemediler mi, bazı ahlaksızlara yazılan ilaç başına komisyon ödemediler mi, ilaçlarını yazan doktorları dünya seyahatlerine götürmediler mi, sağlık taraması adı altında hayır işliyormuş gibi görünüp kasaba kasaba dolaşıp kendi ilaçlarını yazdırmadılar mı, ilaç karnelerini müsvedde defteri gibi kullanmadılar mı?

Bunların hepsi yapıldı. 

Sektördekiler de, doktorlar da bu yazdıklarımın doğruluğunu biliyor. 

Elbette hepsi yapmadı ama pek çoğu bu çarkın bir parçası oldu. Bunları bilip göz yummak bile ayıp değil miydi?

Türkiye her yıl ilaca devlet kesesinden, yani sizin benim cebimden milyarlarca dolar ödüyor. 

Biz gazeteci olarak bunun üzerine gitmeyeceğiz de, baklava çalan çocukların mı izini süreceğiz.

NE ZAMAN ADAM OLURUZ?

Sırtımıza saplanan hançeri çıkarıp saplayana saplamamız ihanet olarak algılanmadığı zaman. 

***

Yüzbaşıya selam duranlar Türkiye’ye posta koyuyor! 
KUZEY Irak’ta ‘nahoş’ gelişmeler oluyor. ABD, ‘Irak bölünmeyecek’ mesajı verse de, Kuzey Irak’taki Kürt partilerinin liderleri, bağımsız Kürdistan niyetlerini ‘yüksek sesle’ haykırıyorlar. 

Bölgede inisiyatifi elinden kaçıran Türkiye, duruma seyirci. 

‘Bağırarak’ yapılan açıklamalarla kontrolü ele alabileceğini zanneden politikacılarımız çaresiz. 

Üstelik de bu açıklamalara karşı Kürt liderlerden gelen ‘tepkiler’, daha da vahim. 

Türkiye, ‘Kerkük, Türkmen kentidir’ deyince, Talabani ‘Türkiye bu şekilde konuşamaz. O zaman Kürtler Diyarbakır’da, Araplar da Hatay’da hak iddia etmeye başlarlar’ diyor. 

Açıkçası bunlar da benim kanıma dokunuyor. 

Neden mi?

Anlatayım. 

1990’lı yıllarda defalarca Kuzey Irak’a gittim. Muhabirlik yaptım. Karış karış dört bir yanını dolaştım. Zaho, Erbil, Selahaddin her yerinde uzun süreler bulundum. 

O dönemde bölgedeki ‘Türk askeri hákimiyetini’ gözlerimle gördüm. 

‘Açık ve gizli’ olarak Türkiye, bölgede son derece etkiliydi. Bölgede görev yapan Türk subaylar, Barzani’yi kontrol altında tutuyorlardı. 

Her ay Türkiye’den gönderilen parayı ‘binbaşı’ rütbesindeki bir Türk subay, Barzani’ye aktarıyor, Türkiye’nin izin verdiği sınır ticareti sayesinde bölge halkı yaşayabiliyordu. 

Barzani’nin, kendisine ‘talimat’ veren Türk binbaşı, hatta yüzbaşılar karşısında el pençe divan durduğunu, ‘Emredin komutanım’ dediğini defalarca işittim. 

Türk askeri ‘tatlı sertlikle’ bölgede çok etkiliydi. 

Ancak daha sonra Türkiye’nin bu politikası değişti. 

Yanılmıyorsam, Kıvrıkoğlu’nun Genelkurmay Başkanlığı döneminde bölgeye ‘etkisiz’ rütbeli komutanlar atandı. Bu komutanların ‘çekingen politikalarını’ desteklemeyen Kuzey Irak uzmanı subay ya tayin olup gitti, ya da istifa etti. 

Barzani ile ‘anladığı’ dilden konuşan subayların yerine Barzani’ye ‘parti lideri’ muamelesi yapan ‘acemiler’ geldi. 

Ve giderek Türkiye, Kuzey Irak’taki otoritesini yitirdi. 

Irak Savaşı ve tezkere kriziyle birlikte kontrol tamamen elden gitti. Şimdi bölgede aleyhimize gelişmeler olmasın diye ABD’nin ağzının içine bakıyoruz. 

Onlar da alenen bizimle oynuyorlar. 

Bingöl uzak, Aceh yakın

BAŞBAKAN Erdoğan, Aceh’te Toplu Konut İdaresi Başkanı’nı fırçalamış. 

Sevindim. 

Zannettim ki, Bingöl’deki rezaleti gördü ve kızdı. 

Biliyorsunuz TOKİ, Bingöl’deki depremzedeler için konutlar yaptırdı. 

Birkaç ay önce sahiplerine teslim edilen konutlar, ilk kışa dayanamadılar. 

Televizyonlarda yayımlanan görüntüler felaketti. 

Yağmuru emip çürümüş duvarlar, akan damlar, depreme gerek kalmadan çökmesi muhtemel kolonlar... 

Tam bir rezalet. 

Fırçaya bu yüzden çok sevindim. 

Ama sonra baktım ki, fırçanın nedeni Bingöl’deki konutlar değil... Aceh’e yapılacak 1000 evin teslim süresiyle ilgili bir öfke. 

TOKİ Başkanı, ‘Evleri 6 ayda yaparız’ diyor, Başbakan ‘Hayır 4 ayda yapacaksınız’ diye kızıyor. 

Güldüm. Adapazarı’nda, Gölcük’te 1999’dan bu yana yapılan doğru düzgün bir şey yok. 

Bingöl’de yapılanlar ortada.

Hakkári’de eksi 15 derecede çadırda kalanlardan bahsetmiyorum bile. 

Ama biz Aceh’te hava atıyoruz. 

Ayranımız yok içmeye, Aceh’e gidiyoruz.....

Böyle MHK’ya böyle hakem

BEŞİKTAŞ maçının hakem raporunu çok merak ediyorum. 

Çünkü ortada ciddi bir rezalet var. 

Yıllardır, ‘Bu hakem kötü niyetli’ dediğim, adı şike kayıtlarında geçen Kuddusi Müftüoğlu, ya Beşiktaş’ın 2 puanını çaldı, ya da Gençlerbirliği’nin 1 puanına gölge düşürdü. 

Gençler’in golüyle sonuçlanan serbest vuruştan önce Beşiktaşlı futbolcu açık bir şekilde barajı bozunca, Müftüoğlu, benim televizyondan bile duyduğum bir düdük çaldı. 

Ancak bu arada Ali Tandoğan da gelip topa vurdu ve gol oldu. 

Müftüoğlu, düdüğü çalmamış olsa, gol. 

Ama çaldı. Bekleyip, topun nereye gittiğine baksa ve barajın bozulmasından dolayı Gençler’in bir avantaj kaybetmediğini görüp golü verse veya Beşiktaş’ın barajı bozduğu için avantaj sağladığını görüp atışı tekrarlatsa sorun yok. 

Ama Müftüoğlu, hem oyunu durduran düdüğü çalıyor, hem de sonrasında golü veriyor. 

Olacak iş değil. Ama oluyor.

Bu Müftüoğlu’nun ilk ‘rezaleti’ de değil. Ama o, MHK’nın sevgili çocuğu. 

Mutlu Çelik gibi bence ‘süper’ bir hakemi yiyenler, elbette Müftüoğlu gibi hakemlerle bu ligi götüremezler.

NE ZAMAN ADAM OLURUZ?

Kar lastiği takmanın bir medeniyet göstergesi olduğunu en azından büyük kentlerde yaşayanlar anladıkları zaman. 

***

Hırsızlığın da cılkını çıkarmışlar 
ANKARA İhtisas Hastanesi’nde geçen yıl 400 küsur milyar liraya ‘ihale edilen’ personel taşıma işi, bu yıl 42 milyar liraya yine ‘ihale yoluyla’ verilmiş. 

Haberi getiren arkadaşıma sordum: 

‘Personel sayısında büyük azalma var mı?’

‘Yok Abi’ dedi, ‘Hemen hemen aynıymış.’ Değişen tek şey hastane yönetimi. 

Şaşırdım. 

Neredeyse onda bir fiyata aynı iş. Üstelik de akaryakıt fiyatları bir yıl içinde en fazla artan ürünken. 

Türkiye’de artık ‘hırsızlığın’ da cılkı çıkmış. 

Eskiden yüzde 5-10 bir komisyon çalınırdı. 

Şimdi bire on çalıyorlar. 

Türkiye’nin en fazla yatırım yapan iki bakanlığından birinde uzun süre müsteşarlık yapmış, saygın bir bürokratla konuşuyorduk yıllar önce. 

Bakanına yaptığı bir tavsiyeyi anlattı. 

‘Fatih Bey, Türkiye’de yapılan sözde yatırımların yüzde 80’i haybeye yapılır. Ne gerek vardır, ne ihtiyaç. Ne de bunun parası.’ Deyince şaşırıp sormuştum: 

‘Peki neden yapılır?’

Anlattı. ‘Komisyon için yapılırmış.’

Diyelim ki, bir inşaat şirketi iş almak istiyor. Ve yine diyelim ki havalimanı yapmak istiyor.

Hemen bir milletvekili ya da üst düzey bürokrat bulunur ve harekete geçirilir. İlgili bakanla temas kurulur. 

Önce ihtiyaç olduğuna dair DPT’ye baskı yapılır ve onay alınır. 

Ardından yatırım programa alınır. İhale yapılır ve iş başlar. 

Bu sürece emek verenlere toplam yatırım bedelinin en az yüzde 10’u, bazen de yüzde yüzünü bulan komisyonlar, daha doğrusu ‘avantalar’ ödenir. 

Sonra da kimsenin kullanmadığı havalimanları, barajlar, spor salonları, aynı ile 6 olimpik yüzme havuzu, bir ucu dağa dayanan ve tüneli olmayan yollar gibi ‘abukluklar’ ortaya çıkar. 

Bunları bana anlatan müsteşar, bakanına şöyle bir teklif yapmış: 

‘Sayın bakan, birileri komisyon alacak diye işe yaramayan, tamamlanması mümkün olmayan, tamamlansa bile ülkeye hiçbir katkı sağlamayacak projeler üretiliyor, ihaleler yapılıyor. Hükümete bir teklif götürün. Örtülü ödenek gibi bir fon oluşturulsun. Böyle projeler geldiği zaman bunun yüzde 10’u kadar ilgili kişiye bir ödeme yapılsın. Hiç değilse yüzde 90’lık bir tasarruf sağlarız...’

Bakan gülmüş. Teklifi de beğenmiş ama tabii ki bunu hayata geçirmemiş, geçirememiş. 

O nedenle de gelen geçen Türkiye Cumhuriyeti hazinesine ‘geçirmiş’.

Bir ayı aşkın süredir Kanal D Haber’de ‘Havaya savrulan trilyonlar’ adında bir dizi haber yayınlıyoruz. 

1990’ların başında Türkiye’de toplamı 200’ü bulmayan ‘yarım kalmış’ yatırım varken bugün bunların sayısı 5000’i buluyor. 

Bunlar için sokağa savrulan para miktarı ise tamı tamına 138 milyar dolar. 

Yani Türkiye’nin dış borcuna yakın bir miktar. 

Eğer müsteşarın dediği yapılsaydı 13 milyar dolarla kurtulacaktık. 

Yazık olmuş bu memlekete... 

NE ZAMAN ADAM OLURUZ?

Mesleklerinin utanç abideleri kendilerini övünç abidesi gibi göstermeye kalkışmadığı zaman. 


***

Ne bu şiddet bu celal 
YİNE bir medya kavgası çıkarılmak isteniyor. Her şey Kanal D Ankara Bürosu’nun bizim için ‘sıradan’ bir haberiyle başladı. 

Kanal D parlamento muhabiri arkadaşlarımız, akaryakıt kaçakçılığı ile ilgili olarak Meclis’te kurulan bir komisyonun ‘bazı’ belgelerini ele geçirdiler.

Bu belgelerde Çukurova Grubu şirketlerinden birinin de adı geçiyordu.

Haber editörlerimiz belgeleri incelediler ve doğru olduğu su götürmez bu haberi yayınladık. 

Ne bir art niyet, ne de özel bir hedefimiz vardı. 

Ancak biz haberi yayınladıktan sonra ‘beklenmedik’ bir tepkiyle karşılaştık. 

Çukurova Grubu elindeki medya güçleri ile ‘ağır’ bir hücuma geçince şaşırdık. 

Çünkü haberimiz doğruydu ama Çukurova Grubu’nun da elbette bir yanıtı olabilirdi. Bize iletmeleri halinde onların yanıtlarını da seve seve yayınlardık. 

Hatta hatamız var ise özür dilemeyi de bilirdik. 

Ancak onlar bu yolu seçmediler ve ‘nedense’ topyekûn bir saldırı başlattılar. 

Sanki bu grubun sahiplerinin bu haberle bir bağlantısı varmış gibi bir hava yaratmaya çalıştılar. 

Oysa bizim yaptığımız haberleri, bu grubun patronları önceden görmez. Haberleri bile olmaz. Onlar da sizler gibi gazeteden okur, televizyondan izlerler. Fakat Çukurova Grubu medya organları doğrudan bu grubun patronu Aydın Doğan’ı hedef aldılar. Yıllar önce Uzanlar hakkında yazmaya başladığımda Uzan Grubu da aynı yolu seçmişti. Çünkü bu grubun nasıl çalıştığını, haberciliğin bu grup için nasıl bir öncelik olduğunu bilmiyorlardı. 

O zaman da yalancılıkla suçlandık. Yönetim Kurulu Başkanımız Aydın Doğan hedef alındı.

O dönemde Aydın Doğan bize bir tek şey sordu: ‘Haberleriniz doğru mu?’ ‘Evet’ dedik. Zaman bizim doğru ama az yazdığımızı ortaya çıkardı. Aydın Doğan şimdi yine aynı soruyu yineledi: ‘Yazdıklarınız doğru mu?’

Evet, doğru. 

Çünkü ben bazen yanlış yapabilirim ama ‘yalan’ yazmam. 

Uzanlar’da bu ortaya çıktı. Banka hortumcuları ile yazdığım onlarca yazıda bu ortaya çıktı. 

Halis Toprak’tan Kamuran Çörtük’e, Dinç Bilgin’den, Hayyam Garipoğlu’na ve daha onlarcasına kadar pek çoğunu yazdık. Hepsinde haklı çıktık. 

Devletin milyarlarca dolarının ‘tahsil edilmesine’ imkan sağladık. 

Bugün bize saldıran Çukurova Grubu ve patronu M. Emin Karamehmet geçen yıl devletle ‘sözde’ ‘laf ola’ bir anlaşma yapıp devlete olan 6 milyar dolar borcunu 2 milyar dolar azaltırken de yazdık, ‘Karamehmet bu anlaşmaya uymayacak’ diye. 

O zaman da bana saldırdılar. 

Kim haklı çıktı? Biz ya da ben. 

Ödemediler. Anlaşma bozuldu. Hem de benim dediğim tarihte. TMSF Başkanı bile kurul toplantısında, ‘Fatih Altaylı haklı çıktı’ dedi. 

O gün devletle yaptığı anlaşmaya uymayan Karamehmet, daha birkaç gün önce yabancılarla yaptığı bir anlaşmaya da uymayarak kendini kanıtlamadı mı?

Şimdi, ‘yazılanların zamanlamasına bakın’ diyorlar. 

Haberin zamanlaması mı olur. Bulduğum anda haber yaparım. Elinizde medya var diye biz gazetecilik yapmayacak mıyız, sizin yaptıklarınızı sizden korkup yazamayacak mıyız!

‘Hodri meydan’ demişler utanmadan. 

Bugüne kadar Aydın Doğan ile ilgili ne bulabildiniz? 

5000 bine yakın Petrol Ofisi bayii var. Bunlardan biri hata yapmışsa, Aydın Doğan mı suçlu? Bu mu hodri meydanınız.

Öyle anlaşılıyor ki, bizim haber Çukurova Grubu ve patronunu rahatsız etti. Çünkü bizim bir bölümünü yayınladığımız bu rapor TBMM Komisyonu tarafından yakında kamuoyuna açıklanacaktı. 

Anlaşılan Karamehmet Grubu ise bu rapordan kendileri ile ilgili bölümü çıkarttırmak için baskı kurmuşlardı. Bizim bu raporu yayınlanmadan ele geçirmiş olmamız onları rahatsız etti. 

Şimdi bize saldırarak raporu hazırlayanlara ‘gözdağı’ vermek istiyorlar. Neler olacağını hep beraber göreceğiz.

Haber doğruysa muhatabıyla ilgilenmeyiz

ÇUKUROVA Grubu’nu son derece rahatsız eden akaryakıt kaçakçılığı ile ilgili iddiaları içeren raporu Kanal D Haber parlamento muhabiri Enis Ersoy arkadaşım ele geçirdi.

Rapor Türkiye Büyük Millet Meclisi Akaryakıt Kaçakçılığını Araştırma Komisyonu için hazırlanan kapsamlı bir raporun bir bölümüydü. 

Rapor elimize geçince muhatabının kim olduğunu hiç önemsemeden, önce Parlamento Şefimiz Tülay Ağaoğlu tarafından incelendi. 

Ardından Ankara haber editörümüz Metin Kayıhan belgeleri ve haberi araştırdı. 

Daha sonra Kanal D Haber Müdürü Bülent Çöltekin haberdeki bilgileri gözden geçirdi ve bana bilgi verdi. Ardından yayınladık.

Raporun ilgili bölümünü bugün köşeme (üstte) koyuyorum. 

Çukurova Grubu bana kalemşör demiş. 

Doğrudur. Ben kalemşörüm. Zaten köşemin adı da buna uygun: ‘Teke Tek’.

Yazdıklarımla ‘doğruluğun’ mücadelesini veriyorum. 

En büyük ‘kazancım’ ise hep haklı çıkmak. 

Daha önce bana benzer suçlamalar yönelten Sabah Grubu patronu Turgay Ciner’in bile TMSF Başkanı’nın yanında, ‘Uzanlarla ilgili yazdıkların için seni suçlamıştım. Şimdi bir özür borçluyum. Özür diliyorum’ demesi benim gibi ‘kalemşörler’ için en büyük ödül. 

Biz bir haberin doğruluğuna bakarız. Gerisiyle ilgilenmeyiz. Muhatabımızın elindeki güçlerden korkmayız. Geçmişte de böyle oldu, gelecekte de böyle olacak. 

Karamehmet Grubu’na bir tavsiyem var. 

Bizi doğrulukta arayın. Başka yerde bulamazsınız. 

Bu televizyon ve gazetelerin sahibi kim?

BEN ve yönetimimdeki Kanal D Haber Çukurova Grubu’yla ilgili bir haber yaptık. 

Patronunun adını bile anmadık. 

Sadece grubun bir şirketinden söz ettik. 

Onlar ise M. Emin Karamehmet’i savunmak için topyekûn bir saldırıya geçtiler.

Akşam Gazetesi, Güneş Gazetesi ve Show TV bana ve nedense Doğan Grubu’na savaş açtı. 

İyi de, madem Mehmet Emin Karamehmet elindeki medyayı ‘silahı’ gibi kullanıyor. 

Bari bu gazetelerin ve televizyonun ‘sahibi’ olmaktan kaçmasın. 

Karamehmet’in adı bu medya grubunun hiçbir yerinde ‘patron’ olarak geçmiyor. 

Ne televizyonda, ne gazetelerde.

Acaba bu şirketler mi Mehmet Emin Karamehmet’e ait olduklarını itiraf etmeye utanıyorlar, yoksa Mehmet Emin Karamehmet mi bunlara sahip olmaya utanıyor. 

Yoksa işin içinde başka bir iş mi var. 

Bir zahmet halka anlatıverin.

NE ZAMAN ADAM OLURUZ?

Medya teröristleri kendilerine pabuç bırakmayacağımızı anladığı zaman. 

***

Fransa neden ‘Hayır’ diyor 
‘FRANSA hayır derse ne olur?’ Bu soruyu sadece biz Türkler değil, Avrupa da kendi kendine soruyor. 

Çünkü Fransa’da AB Anayasası için yapılacak referandum yaklaşırken ‘Hayır’ cephesi yine güçlenmeye başladı. 

Kamuoyu yoklamalarına göre iki ay kadar önce ‘Hayırcılar’ yüzde 56, ‘Evetçiler’ ise yüzde 44 civarındaydı. 

Chirac’ın şahsi ağırlığını koymasıyla oranlar son iki ay içinde 52 ‘Hayır’ 48 ‘Evet’e kadar yaklaştı. 

Ancak bu hafta başı itibarıyla ‘Hayırcılar’ yine yüzde 56’yı buldular. 

Fransa’da ‘Hayırcıların’ elindeki koz Türkiye gibi görünse de bunun altında yatan çok daha temel nedenler var. 

Anlatayım. 

Fransa, son 20/25 yıl içinde dünyadaki gelişime ayak uyduramadı. Ekonomik ve sosyal reformlarını gerçekleştiremedi. Fransa aynen Türkiye gibi devletin ekonomide güçlü, egemen ve aşırı kontrolcü olduğu bir ülke. 

Fransa Avrupa’nın liberalleşmede en geri kalan ülkesi oldu. Devletin ‘kaynaksız’ sağladığı haklara alışkın olan halk ve bürokrasi liberalleşmeye tereddütle yaklaştı. 

İşsizlik sigortası, sosyal sigortalar, sektörel destekler, KİT servisleri gibi ‘kazanımlardan’ kimse vazgeçmek istemedi. 

Bunların ‘finansmanını’ sorgulamak Fransızların işine gelmedi. 

Çünkü hükümetler bu sistemin artık devam edemeyeceğini, koruma duvarları altında kamu hizmetleri getiren ve zarar eden monopolist KİT’lerin liberal ekonomi içinde yaşama şansı bulamayacağını ve rekabetle başedemeyeceğini söyleme ve bunu değiştirme cesaretini gösteremediler. 

Fransızlar da bu değişimlere korkuyla yaklaştılar. Ve şimdi korkuları ile yüzleşme zamanı geldi. 

Fransa büyük ihtimalle ‘Hayır’ diyecek. Son veriler bunu gösteriyor.

Peki bu AB’nin sonu mu demek?

Asla. Bir daha referandum yaparlar, sonra gerekirse bir daha. Ekonomik olarak kan kaybeden Fransa sonunda duvara çarpacak. 

Peki Türkiye ‘Hayır’dan nasıl etkilenir. 

Artık eskisi kadar kırılgan değiliz. Ama borsa biraz sallanır, Avrupalı yatırımcılar biraz daha nazlanır o kadar. Ama üstüne bir de Almanya seçimlerini Hıristiyan Demokratlar kazanırsa o zaman işimiz kolay değil. 

Ama yine de yolumuzdan dönmemiz için bir neden yok. Çünkü tren rayda. Lokomotif arızalanmadıkça da yoluna devam eder. 

Merkez Bankası sildi bankalar silmedi

GEÇEN hafta bir okur mektubuna yer vermiştim. 

Okurum 2001 krizinde kredi kartı ödeyemediği için Merkez Bankası’nın kara listesine girdiğini ve borçlarının tamamını ödediği halde bugün bile iş yaparken kara listede bulunmasından dolayı zorluk yaşadığını anlatıyordu. 

Ben de tabir yerindeyse, ‘bir sicil affı’ getirilmesini ve kriz kaynaklı bu kara listenin vatandaşların önüne bir engel gibi çıkarılmamasını istemiştim. 

Dün Merkez Bankası’ndan Aydın Özmen aradı. 

‘Biz kriz kaynaklı sıkıntıları ortadan kaldırmak için sizin söylediğiniz gibi kara listeyi sildik zaten’ dedi. 

31.12.2003’te çıkarılan bir yasa uyarınca Merkez Bankası 31 Mart 2004’e kadar bankalara olan ‘sorunlu’ borçlarını kapatan vatandaşları ‘kara listeden’ silmiş. Bu tarihe kadar sorunları çözmemiş olanların kayıtları ise hálá duruyor. 

Tabii bankalar bunu bildirmişse listeden çıkılmış. Banka bildirmediyse Merkez Bankası’nın yapacağı bir şey yok. 

‘Peki’ dedim, ‘borçlarını kapatan pek çok vatandaş bankalara gittiğinde karşısına geçmiş bir duvar gibi çıkıyor. Kara liste silindiyse bu nasıl oluyor?’

Özmen anlattı: 

‘Bankalar bize isimleri bildirdi ve biz bunları sildik. Aslına bakarsanız bankalar da sildiklerini söylüyorlar ama silmiyorlar. Dosya halinde bunları saklıyorlar. Müşteri geldiği zaman da, bizdeki kayıtlara değil kendi çekmecelerindeki ‘silinmiş’ kayıtlara bakıyorlar. Yani anlayacağınız bankalar kendi takiplerini kendileri yapıyorlar ve birbirlerinden de haberleri var. Bu nedenle bu sicil affı dediğiniz durumun geçerlilik kazanabilmesi için bankaların da bunları tamamen silmesi gerekiyor. Ama silmiyor ve hafızalarını canlı tutuyorlar.’

Anlayacağınız kabahat Merkez Bankası listesinde değil, bankalarda. 

Güneşli havada şemsiye ikram edenlerde. 

Marmaris’te güzel yasak

HER tatilde Marmaris’e giden, her gittiğinde pişman olan ama bir yıl sonra yine aynı yere giden bir arkadaşım Marmaris’ten geldi. 

İlk kez mutluydu. 

Nedeni ise belediyenin ve kaymakamlığın aldığı önlemler. 

Gidenler bilir, Marmaris’te sahilde ve arkasındaki sokakta lokantalar ve barlar vardır.

Buralarda yürümek ise ciddi bir ıstıraptır. 

Lokantaların önünden geçerken neredeyse kolunuzdan tutup içeri çeker, sürekli taciz eder, vicdan azabı gibi insanın üzerine çökerler. 

Bu yıl bu durum ‘kesinlikle’ engellenmiş. 

Bırakın yolda yürüyeni taciz etmeyi, lokantanın önünde mönü ve fiyat listesini inceleyenlerle konuşmak bile ‘yasaklanmış’.

Bunun aksi davranışlar ciddi biçimde cezalandırılıyormuş.

Marmaris Belediye Başkanı ve Kaymakamı’nı kutluyorum. 

NE ZAMAN ADAM OLURUZ?

Alkolik zavallılar adam yerine konmadıklarını anlamakta zorlanmadıkları zaman. 

***

Milletvekili ise haksız mıdır? 
GEÇTİĞİMİZ hafta İstanbul Milletvekili Gülseren Topuz, eşi Profesör Erkan Topuz ile birlikte bir yemekten dönmektedir. 

Yemek bir ‘Hayır’ yemeğidir. Gülseren Topuz ve eşi, İstanbul Üniversitesi Onkoloji Enstitüsü’nün ihtiyaçlarını giderilmesi için bir kampanya organize etmektedirler. 

Burası çok da önemli değil. 

Gülseren Topuz’un kullandığı otomobile yolda bir başka araç arkadan şiddetle çarpar. 

Arkadan çarpan aracın sürücüsü de bir kadındır. 

Otomobillerden inilir. Arkadan çarpan otomobilin sürücüsü Arzu Sevtap Dural, agresif tavırlarla ağza alınmayacak hakaretler savurmaya başlar. 

Daha sonra kaza yerine polis ekipleri gelir ve Dural’ın 120 promil, yani izin verilenin iki misli alkollü olduğu saptanır. 

Taraflar karakola giderler. Dural’ın agresif tavırları karakolda da sürünce, karakolda görevli bir komiser yardımcısı ve bir polis memurunun imzalarını taşıyan bir tutanakla durum tespit edilir. 

Olay buraya kadar sıradan. Tipik bir trafik kazası ve sonrası gelişmeleri. 

Ancak rezalet sonra başlar. 

Bir başka otomobile arkadan çarpan ve alkollü olduğu tespit edilen Dural, başlar medyayı dolaşmaya. 

Milletvekilinin kendisine karşı haksızlık yaptığını, asıl suçlunun milletvekili olduğunu anlatır. Eski bir gazeteci olan ve süresi geçmiş basın kartını hálá taşıyan Dural’ın medyadaki dostları da bunu haber yaparlar. 

Hatta Dural televizyon programlarına çıkıp, Gülseren Topuz’u suçlar. 

Bu iş midir sevgili okurlar. 

Alkollü durumda, üstelik de arkadan çarptığınız kişi milletvekili olunca haksızken haklı duruma mı geçersiniz. 

Bu ülkede siyasete karşı oluşan ‘tepki’, milletvekillerini haklıyken bile haksız duruma düşürmek için yeterli gerekçe midir?

Böylesine bir popülist yaklaşım medyaya yakışır mı?

CHP ahlak sınavından çakacak galiba

CUMARTESİ günü ‘CHP ahlak sınavında’ diye yazdım. 

CHP’nin hakkında çok ciddi ithamlar olan milletvekili Mahmut Yıldız hakkında ne yapmayı düşündüğünü sordum. 

CHP’den bana doğrudan bir yanıt gelmedi. 

Ancak Deniz Baykal bir açıklama yaparak Yıldız hakkındaki iddiaların ‘mesnetsiz ve siyasi amaçlı üretilmiş’ olduğunu söyledi. 

Haklı da olabilir, haksız da. 

Ancak şu an için Yıldız toplum gözünde ‘şaibeli’.

Yargıda aklanmadan da bu şaibelerin ortadan kalkmayacağı açık.

Mustafa Sarıgül hakkında hiçbir yasal dayanağı olmayan iddiaları dikkate alarak Disiplin Kurulu’nu çalıştıran Baykal’ın, Yıldız hakkındaki ‘dayanaklı’ iddiaları geçersiz ilan etmesi ilginç. 

‘Dokunulmazlıklar kalksın’ diyen ve ‘temiz siyaset’ iddiasında bulunan CHP’nin iş kendine gelince bu kadar vurdumduymaz olması partinin zaten ‘az olan’ inandırıcılığına iyice darbe vuruyor. 

Türkiye’nin en köklü partisine bir kez daha yazık oluyor. 

Başbakan’la papatya falı

AYŞE Arman’ın Ahmet Hakan’la yaptığı röportajın başlığını görünce güldüm. 

Ahmet Hakan, ‘Başbakan Fatih Altaylı’yı benden daha çok seviyor’ demiş. 

Arman da bunu başlığa taşımış. 

Önce şaşırdım. Ahmet Hakan’ın beni sevdiğini bilmezdim. Sonra okuyunca Türkçe hatası olduğunu anladım. Ahmet Hakan, ‘Başbakan benden daha çok Fatih Altaylı’yı seviyor’ demek istemiş. 

Güldüm. Başbakan’la ‘yakın olduğum’ izlenimi çok yaygın. 

Bir gazeteci için Başbakan’la yakın olmak ayıp değil elbet. Üstelik de bu yakınlık ‘sözü sakınmayı’ getirmiyorsa. AKP’yi benden daha tutarlı eleştiren olmadığına göre bu yakınlık ‘iddiası’ beni rahatsız etmiyor.

Geçenlerde Başbakan’ın basın danışmanı Ahmet Tezcan anlattı. 

Bülent Ecevit, Tezcan’a ‘Başbakan’la Altaylı’nın yakınlığı ilginç’ deyip bu yakınlıkla ilgili izlenimlerini aktarınca, Tezcan eski Başbakan’a, ‘Yanılıyorsunuz Bülent Bey. Altaylı ile Tayyip Bey programlar dışında hiç bir araya gelmezler’ demiş. 

Bu yanıt Ecevit’i bile şaşırtmış. 

Çünkü Türkiye’de genel alışkanlık bu değil.

Başbakan-gazeteci yakınlığı genelde mesleki sınırlar içinde kalmamış. Bunu bilen Ecevit, bu sınırlar dahilindeki bir yakınlığı algılamakta zorlanmış. 

Geçen hafta New York’ta Balthazar’da yemek yiyordum. New York’ta temaslarda bulunan Egemen Bağış orada olduğumu duyunca geldi. 

Oturup konuştuk. Başbakan’la yakınlığım konusu orada da gündeme geldi.

Bağış, ‘Başbakan’la yakınlığını gündeme getirenler bir şeyi nedense görmezden geliyorlar. Sen bugüne kadar Başbakan’a koltuğunun altında bir ihale dosyasıyla gelmedin. Bulunduğun grubun işleriyle ilgili tek bir talep getirmedin. Ne kendin ne başkası adına Başbakan’dan bir bardak su bile istemedin. Bırak bunları zaman zaman patronunun görüşleriyle taban tabana zıt fikirleri yazdın. Tek bir yanlışın bile yok. Bunları biliyorlar ama kabul etmek işlerine gelmiyor’ dedi. 

Her ikimiz de kendi işlerimizi ‘iyi ve art niyetsiz’ bir biçimde yapmaya devam ettiğimiz müddetçe ‘yakınlık’ olarak adlandırılan bu durum sürecek. Kimin ne dediği hiç umurumda değil. 

Özal döneminde de bazı gazeteciler Özal’a yakın olmakla suçlanmışlardı. Onların yakınlığı benimki gibi miydi, daha mı derindi bilmiyorum. 

Ama bugün Özal’ı ‘hayırla’ ananlar, o gün yakınlıkla suçlananları hatırlamıyorlar bile. 

Kimin umurunda. Mühim olan Türkiye’nin o günlerde de çağ atlamak için çalışıyor olmasıydı. 

NE ZAMAN ADAM OLURUZ?

Sistemde kalmasına izin verilen tek bir kirli siyasetçinin bütün siyasetçileri kirli gösterdiğini unutmadığımız zaman. 


***

İsrail gezisi, ABD’yle sorunları çözmeye yetmedi 
ABD’yle ilişkiler ‘düzelecek’ gibi görünmüyor. 

Öncelikle, İsrail gezisi rahatlattı falan filan denilse de ABD’nin hesabı doğrudan daha önce kendisini çok ağır şekilde eleştiren ve Edelman’a 6 hafta randevu vermeyen Erdoğan’la ilgili. ABD yönetimi, Erdoğan’ın bu tavrını ‘kasıtlı’ ve ‘kabul edilemez’ buluyor.

Bu yüzden çok yakında denilmesine ve dün Bush’un Moskova’da Erdoğan’a, ‘Sizi bekliyoruz’ diyerek davet etmesine rağmen ABD’den hálá ‘tam bir randevu’ verildiği falan yok.

Bush’la Beyaz Saray’da görüşmek için bizden çok sonra başvuran Yunanlılar çoktan 20 Mayıs için görüşme tarihi aldılar bile. Türkiye ise Dışişleri Bakanlığı müsteşarını ‘bu iş için’ özel olarak göndermesine rağmen henüz bir sonuca ulaşamadı. 

Türkiye’nin ‘görüşme’ talebinin üzerinden hemen hemen bir ay geçti.

İki ülke arasındaki ilişkiler, her iki tarafça da ‘şahane, sorun yok’ gibi gösteriliyor ama aslında ‘sorun var’.

Washington’un, Erdoğan’a hálá vermediği randevuyla ilgili şu an kafasında oldukça ilginç planlar olduğu söyleniyor. ABD’nin kafasındaki plana göre Erdoğan’a randevu verilecek. 

Ancak bu randevu Başbakan Erdoğan’ın kızının California’daki üniversiteden mezuniyet töreninin yapılacağı güne yakın olmayacak. Randevu için özellikle haziran ortası gibi bir tarih verilecek. Böylelikle Erdoğan’ın bir ay içinde iki ABD seyahati yapması sağlanacak. 

Gerçi Başbakan Erdoğan’ın randevu ile kızının mezuniyetini birleştirmek gibi bir niyeti ABD’ye iletilmedi ama en azından bir jest yapılmayacak. 

Bu arada Ukrayna Lideri Yuşçenko da haziran ayı içinde Türkiye’ye gelmek istiyor. 

Erdoğan verilen tarihi beğenmezse ya da verilen randevu Yuşçenko’nun ziyareti ile çakışıp da Erdoğan, ABD’ye verilen tarihte gidemezse, Washington ‘Biz tarih verdik ona uymadı’ diyerek ‘profesyonel gerginlik’ yaratmayı da düşünüyor. 

Ayrıca haziranda dönmesi beklenen Büyükelçi Edelman’ın yerine şu an gelecek isim belli. (ABD yasaları uyarınca bu isim belirlenirken din üzerinden bir tercih yapmak yasak.) Ama bu isim de Edelman ile hemen görev devir teslimi yapmayacak. En erken sonbaharda gönderilecek. Böylece yine Amerika, Türkiye’ye ‘Kendini dünyanın merkezi görme, ben ilişkileri büyükelçisiz bile yürütebilirim’ mesajı verecek. 

Edelman’ın Pentagon’daki müsteşarlık görevinin yarıçapına, çok sorunlar yaşadığı Türkiye de dahil edilmiş durumda.

Amerika ile ilişkilerde en ilginç nokta, Türkiye ile ABD arasındaki sorunların odağında Pentagon’un bulunması. Geçmişte Türkiye ile ABD arasında ne zaman sorun olsa, Pentagon devreye girer ve sorunu çözerdi. Bu kez tam aksi bir durum var. Pentagon, Türkiye ile sorun yaşıyor ve ABD Dışişleri Bakanlığı sorunu çözmeye çalışıyor.

Her şey göründüğü gibi midir

SİZE güzel bir hikáye aktarayım. Herkes kendine göre yorumlasın. 

Adamın biri trafik kazasında bir kolunu kaybedince bunalıma girmiş. 

İntiharı düşünürken yolda iki kolu da olmayan ama hoplayıp zıplayan ve hayli eğleniyormuş gibi görünen bir adama rastlamış. 

Adamı durdurmuş, ‘Benim bir kolum yok, bunalıma girdim. Senin iki kolun yok, neşe içinde hoplayıp zıplayıp duruyorsun. Nasıl oluyor bu iş’ diye sormuş. 

Diğeri yanıtlamış: 

‘Ne neşeyle hoplayıp zıplaması. Popom kaşınıyor ama kaşıyamıyorum.’

NE ZAMAN ADAM OLURUZ?

Avrupa basını, Türk basınına ders verecek değil, ders alacak noktada olduğunu anladığı zaman. 


***

Tanıtımın tartışılmaz gücü 
TÜRKİYE, tanıtımı sporla yapma konusunda önemli adımlar atıyor. Bu yazın takvimine bakın. 

Dün dünyanın en üst sıralarda yer alan iki tenisçisi, Williams kardeşlerden Venus İstanbul’da, iki kıta arasında raket sallıyor. Bizde çok önemsenmiyor belki ama dünya izliyor. 

İki hafta sonra Şampiyonlar Ligi finali İstanbul’da oynanacak. Milyarlar izleyecek. 

Ardından Dünya Ralli Şampiyonası’nın Türkiye ayağı Antalya’da koşulacak. Yine milyarların gözü Türkiye’de olacak. 

Ardından ağustos ayında dünyanın en çok izlenen organizasyonu Formula 1 İstanbul’da yapılacak. 

Yine milyarlar ekran başında İstanbul’da olacak. 

Bunlar Türkiye’nin ‘imajı’ açısından birer hazine. 

İşkence, Kürt sorunu, kadınların polisten dayak yemesi gibi meselelerle dünya gündemine gelen Türkiye’nin farklı bir boyutta gündeme gelmesini sağlayacak önemli olaylar. 

Sağladıkları faydayla, Türkiye’ye sağladıkları tanıtımla maliyetleri kıyaslandığında getirileri müthiş. 

Malezya’da üst düzey bir yöneticiyle yaptığım sohbeti bir kez daha aktarmakta fayda görüyorum. 

Malezya dünyaya kendini tanıtmak, anlatmak istediği zaman bir strateji geliştiriyor. 

Sıradan bir Güneydoğu Asya ülkesi değil, önemli bir teknoloji ülkesi olduklarını kanıtlamak için iki iş yapıyorlar. 

Biri Formula 1’i ülkelerine getirmek. 

Diğeri ise yapıldıkları dönemde dünyanın en yüksek binaları olan Petronas Kuleleri’ni inşa etmek. 

Böylelikle ‘sınıf atlamak’, sınıf atladıklarını dünyaya kanıtlamak. 

Aynı şeyi yapan bir başka ülke Dubai. 

Yelken Otel’i yapıyorlar. 

Maliyet 1 ise, sağlanan tanıtım 1000. 

Türkiye şimdi tam bu yolda.

Ama ufuklar yetersiz. 

İstanbul’un girişine Mevláná heykeli yapalım diyorlar. 

Oysa yapılması gereken dünyayı hayrete düşürecek bir mimari şahaser. 

Maliyeti 1 ama tanıtım değeri 1000 olacak bir eser. 

Yanlış hesap doğru sonuç verirse

GALATASARAY ’ın Fenerbahçe’yi 5-1 yenerek Türkiye Kupası’nı almasının ardından benim açımdan en dehşet verici görüntü Başkan Özhan Canaydın’ınkiydi. 

Geçmişte sahanın yakınından geçen yöneticileri ‘kınayan’ Başkan Canaydın, kupa töreninde madalya için ilk sıraya giren oldu. 

Ardından omuzlarda havadaydı ve ‘Galatasaray için kötü günler geride kaldı. Eski Galatasaray geri döndü’ gibi ‘abuk sabuk’ sözleri ekranlardan bize ulaştı. 

Oysa alınan Galatasaray için sıradan hale gelmiş bir Türkiye Kupası’ydı.

UEFA ve Süper Kupa görmeye alışmış Galatasaraylılar için çok da ‘önemli’ değildi. 

Ancak Galatasaray Başkanı açısından bu kupa önemliydi ve hataları ‘unutturacak’ kadar değerliydi. 

Kupanın tehlikesi de işte tam buradaydı. 

Bırakın Türkiye Kupası’nı, Galatasaray bu yıl şansının da yardımıyla lig şampiyonluğunu da kucaklayabilir. 

Peki tüm bu kupalar Galatasaray’ın ‘kötü ve yanlış’ yönetildiği gerçeğini değiştirebilir mi?

Seyrantepe başarısızlığı ortada dururken, büyük başarılara motive olmuş takım ve taraftar Türkiye Kupası ile kandırılırken, 150 milyon dolara yaklaşan borcun küçülerek kapatılamayacağı ortadayken, ikinci lig takımlarına yaraşacak bir statta maçlar oynanırken ‘dandik’ bir kupa ile Galatasaray taraftarını kandırmak, başarı öyküleri yazmak kimin hakkı. 

Başkan Canaydın Galatasaraylıları ‘saf’ zannediyorsa yanılıyor. 

Bir kupa üç yıllık kötü yönetimi unutturamaz. 

Haberi olsun. 

NE ZAMAN ADAM OLURUZ?

Hak etmeyenlere gösterilen sevgi ve hoşgörünün, iyilik değil kötülük olduğunu anladığımız zaman. 

***

Yatıştırıcı ilaçlar bağımlılık yapabilir 
Modern hayatta, her soruna sakinleştirici bir hapla çözüm getirme alışkanlığı yaygınlaşıyor. 

Bu da, ilaç ya da madde bağımlılığı sorununu beraberinde getiriyor. Uyuşturucu ve alkol bağımlılığı kadar madde bağımlılığı da günümüzün insanını tehdit eden büyük bir tehlike.

İlaç bağımlılığı, özellikle hap bağımlılığı günümüzde gençler kadar ileri yaşlardakileri de tehdit etmeye başladı. Sorunlarımıza birer küçük hap sayesinde çare bulduğumuza kolayca inanıveriyoruz. Geceleri uyumakta zorluk çekiyorsak, bir uyku hapı meseleyi çözümlüyor. Ertesi sabah uyku mahmurluğunu üzerinizden atamıyorsanız, onun da çaresi var. Uyarıcı, enerji verici haplar emrinizde.

Uzmanlar, endişe ve çeşitli sıkıntıları gidermek amacıyla önerilen düşük dozlu da olsa yatıştırıcı ilaçların, doktor kontrolü altında en fazla iki üç hafta kullanılması gerektiğini vurguluyorlar. İlaç sizi endişelerinizden uzaklaştırıyor diye, hap kutusunu yanınızda taşıyıp, her gün kullanmaya devam etmeniz ilerde ilaç bağımlısı olmanıza yol açıyor. Uzmanlara göre, özellikle düşük dozdaki yatıştırıcılar kısa zamanda bağımlılık yaratıyor. Şizofreni gibi ruhsal hastalıkların tedavisinde kullanılan önemli ilaçları bu değerlendirmenin dışında tutmalıyız. Doktorun önerdiği o ilaçlar kullanılmazsa, önemli hastalıkların tedavisi de imkánsızlaşır.

Belirttiğimiz gibi trankilizan olarak adlandırılan yatıştırıcıların uzun süre ve devamlı olarak kullanılması, kişilerde bu ilaçlara karşı bağımlılık yapar. Hasta bu ilaçları almaktan vazgeçtiği zaman çok daha önce yaşadığı sorunlar yeniden ortaya çıkar ve bu kez uzun süreli bir tedavi gerekir. Doktorlar, bu tür ilaçların iki üç hafta sonra kesilmesini önerdikleri halde, sorunların tekrarlaması korkusu, kişileri o ilaçlara bağımlı yapabiliyor. 

Eğer ilacı unuttuğunuzda kendinizi kötü hissetmeye başlıyorsanız, zaman içinde aldığınız ilaç miktarını artırma ihtiyacını hissediyorsanız, tedbirli olmak adına, ilaç kutusunu her zaman yanınızda taşımaya dikkat ediyorsanız, bu belirtiler sizin o ilaca bağımlı olduğunuzu gösterir. 

Nasıl tedavi edilir

İlaç bağımlısı olan kişiye çevresindekilerin anlayışlı ve sabırlı davranmaları, sorunun giderilmesinde yardımcı olur. İlaçları birdenbire kesmek yerine kademeli doz azaltımı daha uygun olacaktır. Bazen, bağımlının kullandığı ilaçtan çok daha az etkili bir başka ilaç ile tedavi sürdürülür. Endişenin fiziksel belirtilerini yok eden beta-bloker grubu ilaçlar da yardımcı olabilir ama ilaç bağımlısı kişi kesinlikle bir psikiyatristten yardım almalıdır.

Haftanın kitabı

Detoks kavramını son zamanlarda sık duyuyor olmalısınız. Vücutta biriken zararlı maddelerden, toksinlerden kurtulma, arınma anlamına gelen bu sözcük, sağlıklı bir yaşama ulaşmada önemli bir kavram.

Jane Scrivner tarafından hazırlanmış detoks programının Bedensel Arınma isimli bu kitabı, uygulanacak bir haftalık programla, enerji düzeyinizin yükselmesi, bağışıklık sisteminin güçlenmesi, cildinizin düzelmesi ve kilo vermeniz gibi hedeflere ulaşmanızı sağlıyor.

Bu kitap bir hafta süreyle tüm D&R mağazalarında yüzde 15 indirimli


***

Hangi öksürük, hangi hastalığın habercisi 
Gecenin bir vaktinde küçük yavrunuzun öksürmeye başladığını duyunca kahrolursunuz. 

Minicik bedenin şiddetli öksürük nöbetleriyle sarsılması size acı verir. Öksürüklerinin kesilmesi için ne yapacağınızı şaşırırsınız. Uzmanlar, öksürmekle vücudun hava yollarını sıkıntı veren sümüksü maddelerden kurtulduğunu belirtiyorlar. Ancak çocuğunuz öksürüyor diye de boşuna sevinmeyin. Özellikle kış aylarında çok sık görülen öksürük nöbetleri çocuğun sağlığına ilişkin önemli ipuçları verir.

ÖKSÜRMENİN değişik türleri vardır ve bunların her biri çocuğun sağlığı konusunda önemli ipuçları verir. Örneğin, çocuk gece yarısı madeni bir ses çıkararak kuru kuru öksürmeye başladı. Yabancısı olduğunuz bu tür öksürük, onun kış aylarında sık görülen bir virüs enfeksiyonu geçirdiğine işarettir. Öksürük nöbetleri gündüz azalır ama gece şiddetlenir. çocuğun ateşi de yükselmiş olabilir. Kış virüsü, gırtlak ve nefes borusunda şişme ve daralmalara neden olur. Daha çok bebeklerde ve üç yaşından küçük çocuklarda görülür. Üç yaşından sonra çocukların nefes boruları genişlediği için daralma ve genişleme hareketleri soluk alıp vermeyi fazla etkilemez.

HAPŞIRMAYLA GELEN

Tıp dilinde ‘‘ıslak öksürük’’ olarak adlandırılan bu öksürük türünde hapşırma, burun akıntıları ve gözlerde sulanma görülür. Bu tür öksürük, bildiğimiz soğukalgınlığının habercisidir. Burunda, sinüslerde, boğazda ve akciğerlerin geniş hava borularında virüs enfeksiyonu başlamıştır. Öksürük nöbetleri genellikle soğukalgınlığı tedavisi tamamlanıncaya kadar sürer. Böyle durumlarda çocuğun burun yollarının mümkün olduğu kadar temiz tutulması gerekir. Çocukta sinüzit ya da astım, alerji, hatta zatürree gibi sorunlar araştırılmalı.

ISLIK GİBİ ÖKSÜRÜK

Çocuğunuz gün içinde fazla hareket ettiği zamanlar, çiçek tozları, soğuk hava, toz ya da dumana maruz kaldıktan sonra, sürekli olarak ıslık çalar gibi seslerle öksürüyorsa ve solukları hızlanmışsa, onun astıma yakalandığı düşünülebilir. Astım, akciğerlerdeki küçük hava borucuklarının şişip daralması, sümüksü maddeyle dolup soluk almayı güçleştirmesi şeklinde kendini gösterir. 

GENİZDEN ÖKSÜRÜK

Çocuk gece ve gündüz ayrımı olmadan ve sık sık genizden gelen öksürük nöbetleriyle sarsılıyorsa, huzursuzsa, üsteliksık sık sık boğazının kaşınmasından yakınıyorsa, grip başlangıcı söz konusu olabilir. Ona bol bol sıvı verip nemli bir ortamda bulunmasını sağlamalısınız.

BALGAMLI ÖKSÜRÜK

Çocukta öncelikle soğukalgınlığı belirtileri görülür, sık sık hapşırır ve burnu akar. Bu belirtiler başladıktan bir hafta sonra da öksürük başlar. Çocuk öksürürken balgam çıkarır, soluğunu dışarı verirken de garip sesler çıkarır. Akciğerlerdeki ‘‘bronşiyolitis’’ adıyla bilinen minik hava yollarında bir virüs enfeksiyonu bu belirtilerin nedeni olabilir. Kışa doğru bu vakalarda çoğalma görülür ve ilkbahar sonlarında hasta sayısı azalır. Bronşiyolitis'i bildiğimiz bronşit ile karıştırmamalıyız.

Derleyen: Azize BERGİN

SORULAR SORUNLAR

Sarı nokta hastalığı

Bir süre önce köşenizde bahsi geçen ‘‘Sarı Nokta’’ hastalığı ile ilgili olarak ek bilgiler rica ederiz.

Oya TANDOĞAN/ MERSİN

Acıbadem Göz Merkezi'nden Göz Hastalıkları Uzmanı Doç. Dr. Yusuf Durlu, yaşa bağlı ‘‘sarı nokta’’ hastalığının tedavisinde kullanılan ve ABD'de 2000 yılında onaylanan ‘‘fotodinamik tedavi’’ sayesinde bu hastalığın ilerlemesinin önüne geçilmeye çalıştığını belirtiyor. Sarı nokta hastalığının ‘‘ıslak’’ tipinin tedavisinde argon lazer ve fotodinamik lazer kullanılıyor. Argon lazer ısı etkisiyle sarı nokta dokusunu tahrip ettiği için her ne kadar seçilmiş vakalarda hálá kullanılsa da, büyük oranda yerini fotodinamik lazere bıraktı. Fotodinamik tedavide esas amaç hastalığı durdurabilmek ve daha kötüye gitmesini önlemek. Fotodinamik tedavi, özel bileşimde bir ilacın koldaki toplardamardan verilmesi ve sarı noktaya lazerin uygulanmasını kapsamakta. Yan etkisi çok az olan bu tedavi 3 ayda bir tekrarlanıyor ve hasta 2 yıl süreyle izleniyor. ‘‘Kuru’’ tipin koruyucu tedavisinde ise doktor kontrolünde yüksek doz A, C, E vitaminleri ve çinko veriliyor. 

***

Memelere ilişkin bilgi hayat bile kurtarabilir 
Kadın sağlığında memelerin çok önemli bir yeri var. Büyük, küçük, sarkık ya da dik. 

Kadının memeleri ne şekilde olursa olsun, özel ilgi ve kontrol şarttır. Unutmayın, memelere gereken ilgiyi göstermek hayat kurtarabilir. Memeler konusunda bilgilenirseniz, bazı yersiz endişelerden ya da aşırı umursamazlığın kötü sonuçlarından kurtulabilirsiniz.

Vücudumuzdaki organların büyük bir bölümünün şekilleri, büyüklükleri normalde başkalarınınkinden önemli farklılık göstermez. Kadın memeleri ise tam aksine çok farklı özellikler taşır. Bu nedenle kadınların kendi meme yapısını iyi tanımalarında, hastalıkları konusundaki açıklamaları dikkatle okuduktan sonra kendi memelerinin durumunu gözden geçirmelerinde yarar var.

Meme uçlarında tüyler: Kadınların çoğunda meme başlarını çevreleyen koyu renk halkada tüylenmeler görülebilir. Eğer görüntü rahatsızlık veriyorsa, tüyler kolayca yok edilebilir. Ancak bu görüntü herhangi bir sağlık sorunuyla bağlantılı değildir.

Küçük memeler: Kadınlar için tahta göğüslü olmak bir üzüntü kaynağıdır. Fakat küçük memeler genellikle sorun yaratmazlar. Sadece aşırı derecede zayıflayan kadınlarda ve vücut egzersizlerini fazla abartan kadınlarda, hormon azalmasına bağlı olarak memelerin küçüldüğü görülür. Böyle durumlarda hormonların kontrolü gerekebilir.

Büyük memeler: Kadının memelerinin boyutları, ergenlik çağında meme dokusunun östrojen hormonuna duyarlılık derecesine göre belirlenir. Doğum kontrol hapları, büyük memelerin daha da büyümelerine neden olabilir. Çok büyük memeler, kadında komplekse, uygun olmayan sütyenlerin kullanılması ise sırt ağrılarına neden olur. Büyük memeleri cerrahi müdahale ile küçültmek mümkün. Ameliyat sırasında süt keseleri korunmamışsa, memeleri küçültülen kadın bebeğini emziremez. Ayrıca meme başının duyarlılığının azalması ve bazı durumlarda da ameliyat izi kalması gibi hallerle de karşılaşılabilir.

Simetrik olmayan memeler: Memeler de birbirinin eşi olmayabilir. Bu farklılık çoğu zaman ilk bakışta farkedilmez. Yapılan araştırmalara göre, her yirmi kadından birinde iki memenin boyutları dikkat çekecek derecede farklılık gösteriyor. Memelerdeki asimetri, sürekli ise herhangi bir sağlık sorunun habercisi sayılmaz.

Erkekler ve memeler: Erkeklerde de bazı durumda memeler farkedilecek derecede büyük olabiliyor. Aşırı şişmanlık, yaşlılık ve bazı ilaçlar erkek memelerini büyütebiliyor.

HAFTANIN KİTABI

Depresyon en zor hastalıklardan biri. Her beş kadından, her on0 erkekten birinde olmasına karşın, belirtileri çoğu zaman başka nedenlere bağlandığı için teşhis edilemiyor. Giderek daha sık rastlanıyor. 2020 yılında dünyanın ikinci büyük sağlık sorunu haline gelmesinden korkuluyor.

Depresyon Derneği yayınlarından olan Depresyon Nedir, Nasıl Başedilir? isimli kitap, depresyon konusuyla ilgili her türlü soruyu aydınlığa kavuşturuyor.

Bu kitap bir hafta süreyle tüm D&R mağazalarında yüzde 15 indirimli 

***

Mikropları evinizin dışında aramayın 
Mikropları hep dışarıda ararız. Aileden biri hastalanınca, onun gittiği yerlerden mikrop kaptığına inandırırız kendimizi. 

Oysa gerçek bizim düşündüğümüz gibi değil. Belki fark etmiyorsunuz ama evlerimiz mikrop kaynıyor.

Evin küçük delikanlısı sofradaki yerini alırken annesi 'Oğlum ellerini yıkadın mı?' diye sordu. Delikanlı 'Odamda ders çalışıyordum, ellerim kirli değil' diye karşılık verdi. Anne bu karşılığı makul bir savunma sayıp sesini çıkarmadı. Halbuki evin dört bir yanında mikroplar onların peşindeydiler.

Bilim adamları bir evde en az 14 farklı yerde hastalık üreten mikropların yaşadığını kanıtladılar. Ancak evinizi istila eden mikropların hepsi de zararlı olmayabilir. Vücudumuzda derinin üzeri yararlı bakterilerle örtülüdür, ayrıca sindirim sisteminde de yararlı bakteriler bulunur. Mikrobiyoloji uzmanları zararlı mikroplardan kurtulmak isterken yararlıları da yok etmenin yanlış olduğunu hatırlatıyorlar. Sadece zararlı mikroplardan kurtulabilmek için daha fazla temizlik yapmanız gerekmez. Zararlı mikropların toplandıkları bölgeleri iyi saptamanız yeterlidir. Bu, işinizi kolaylaşacak.

Uzmanlar enfeksiyon hastalıklarından korunmanın en emin yolunun el yıkamak olduğunu belirtiyorlar. Soğukalgınlıkları, enfeksiyona bağlı ishal, hepatit A ve menenjit gibi hastalıklar, ellerinize mikrop bulaşması sonucu ortaya çıkıyor. Mikroplu ellerinizle gözlerinize, ağzınıza, burnunuza dokunmanız mikropların vücudunuzda faaliyete geçmesini sağlıyor. 

EL YIKAMANIN ÖNEMİ

Unutmayın, sabunu avucunuzda gezdirip sonra çarçabuk çalkalamakla ellerinizi temizlemiş sayılmazsınız. Tırnak diplerini de ihmal etmeden, ellerinizi sabunla en aşağı on beş saniye güzelce oğuşturmalısınız. Ellerinizi güzelce çalkalayıp, iyice kurulamalısınız.

Arizona Üniversitesi araştırma merkezinde yapılan bir çalışmaya göre, her dört mutfak süngerinden biri sağlık için tehlike yaratan mikropları muhafaza etmektedir. Mutfak süngerleri, Salmonella bakterileri için ideal bir ortam oluşturur. Gıda zehirlenmeleri salmonella bakterilerinin marifetidir. Mutfakta kullandığınız süngerleri her gün iyice yıkamayı ihmal etmeyin. Mutfakta kurulama bezleri yerine kağıt havlu kullanın. 

Dikkat edilmesi gereken bir diğer unsur iç çamaşırlarının yıkanması. İç çamaşırlarının başka giyeceklerle birlikte makineye atılması, sağlık açısından sakıncalıdır. İç çamaşırlarının ayrı yıkanması ve de bunlar için dezenfektanlı deterjan kullanılması mikropların ölmesini sağlar. 

Derleyen; Azize BERGİN

HAFTANIN KİTABI

Mayo Clinic tarafından hazırlanan Alzheimer Hastalığı isimli kitap, beynin nasıl işlediğinden başlayıp Alzheimer hastalığı olanların bakımında dikkat edilecek konulara kadar bu alanda doğabilecek her türlü soruyu aydınlığa kavuşturuyor.

Not; Bu kitap bir hafta süreyle tüm D&R mağazalarında %15 indirimli

İÜ HASTA OKULU DEVAM EDİYOR

İstanbul Üniversitesi'nin kronik hastalığı olanlar ve yakınları için düzenlediği ücretsiz hasta okulu çalışmalarını sürdürüyor. Programlar her çarşamba saat 14.00'te başlıyor. Çapa'da Tevfik Sağlam Amfisi'nde bugün Spina Bifida'lı Çocuklar, 3 Mart'ta Kronik Başağrısı Olan Hastalar, Cerrahpaşa Oditoryum'da ise bugün Astımlı Hastalar, 3 Mart'ta da Sigara Tiryakileri konuları ele alınacak. 


***

Yatak ıslatma deyip geçmeyin 
Yatak ıslatma her 10 çocuktan birinde görülen ve aileleri endişelendiren bir durum. 

Kalıtımdan mesane darlığına, duygusal travmalardan davranış bozukluklarına kadar pek çok nedeni olan bu rahatsızlık tedavi edilmediği takdirde çocukların ruh sağlığı üzerinde derin izler bırakabiliyor. 

Halk arasında 'altına kaçırma' olarak nitelendirilen olay sanıldığından çok daha fazla çocuğu ve ailelerini rahatsız ediyor. 7 yaşındaki çocuk nüfusunun yüzde 10'u altını ıslatıyor. 12 yaşındakilerin ise yüzde 3'ünün bu sorunu yaşadığı biliniyor. Yatak ıslatma hem aile hem de çocuk için hayal kırıklığı yaratan ve utanç kaynağı olan bir durum. Zamanında müdahale edilip olayın önüne geçildiğinde çocukların rahatlıkla üstesinden gelebildiği bu durum, önemsenmezse ciddi problemlere neden olabiliyor. 

Yaygın inanış yatak ıslatmanın arkasında çoğu zaman duygusal sorunlar ve davranış bozuklukları yattığı yönünde. Ancak bazı durumlarda fiziksel bir sorun bile çocukları geceleri bu sorunla karşı karşıya getirebiliyor. Bu fiziksel sorunlar arasında ilk sıraları idrar yolu ihtihapları, şeker hastalığı ve idrar yolundaki fonksiyonal ya da yapısal bozukluklar alıyor.

Son araştırmalar altına kaçıran çocukların uyku sırasında yeterli antidiuretic hormon salgılamadığını gösteriyor. Bu hormonun azlığı mesanenin tutabileceğinden çok daha fazla idrar üretilmesine neden oluyor. Fazla gelen idrar ise ister istemez çocuğun altına kaçırmasına yol açıyor. Yatak ıslatma konusunda kalıtımın rolünün de büyük olduğu biliniyor. 

Neden ne olursa olsun yatak ıslatma çocuklar ve aileleri için ciddi bir sorun teşkil ediyor. Önemli olan çocuk duygusal açıdan yıpranıp aşağılık duygusuna kapılmadaya başlamadan önce bu sorunun üstesinden gelebilmek.

TEDAVİLER ÇEŞİTLİ

Çocuğun yatağı neden ıslattığının tam olarak anlaşılamadığı durumlarda bile sorunun tadevisi başarıyla yapılabiliyor. Ancak yatak ıslatma konusunda akıldan çıkarılmaması gereken en önemli nokta tedavinin çocuğun kuru bir yatak istediği durumlarda çok daha başarılı olduğu. 

Çoğu durumda davranış terapisi işe yarıyor. Buna mesane kontrolü egzersizleri, çocuğu gece uyandırma, pozitif yaklaşım, nem alarmı ve alışkanlık düzenlemeleri (çocuğun yatak öncesi yeme içme alışkanlıklarının değiştirilmesi gibi) de eklendiğinde çok çabuk sonuca ulaşılabiliyor. 

Davranış terapisinin işe yaramadığı ender durumlarda ise ilaçlara başvurmak gerekiyor. Bu ilaçlar genelde böbreklerin ürettiği idrar miktarını düşürenler arasından seçiliyor. Gündüz altına kaçıran çocuklarda ise işeme isteği yaratan kasları rahatlatan ilaçlara gidiliyor. 

Cleveland Kliniği şu sıralar akupunktur gibi tamamlayıcı tedavilerin bu rahatsızlığın tedavisindeki etkilerini araştırıyor.

Derleyen: Ömür GEDİK

NE ZAMAN YARDIM İSTENMELİ

Çoğu vaka zaman içinde müdahaleye gerek kalmadan kendiliğinden düzeliyor. Ancak bazı özel durumlarda en kısa zamanda bu konuda tecrübeli bir doktordan yardım istemek olabilecek en iyi çözüm. Aşağıdakilerden herhangi biri sizin çocuğunuzun durumuna uyuyorsa vakit kaybetmeden önlem almanız gerekiyor:

Çocuğunuz 6 yaşın üzerindeyse ve yatağını ıslatıyor olması onu üzüyorsa.

3-6 ay kuru kaldıktan sonra aniden yatağını ıslatmaya başlamışsa.

Gece yatağını ıslatmasının yanı sıra gündüz de altına kaçırıyorsa.

Çocuğunuzun altını ıslatması evde sorunlara yol açıyorsa.


SORULAR-SORUNLAR

Beta mikrobu nedir

Bir tanıdığımın kızında yüksek tansiyon var. Annesine sorduğumda, beta mikrobu taşıdığını söyledi. Dediğine göre bu hastalığın tedavisi yokmuş. Dünyada kırk kişide bir görülüyormuş. Ama bu hastalığı araştırmaya kalktığımda çelişkili cevaplar aldım ve kafam karıştı. Bu hastalığın tedavisi varmış ve normal bir çocuk hastalığıymış. Ama kızın annesi çocuğun ölüm tehlikesi bile geçirdiğini söyledi. Ayrıca hırıltılı soluk alıyor ve sürekli öksürüyor. Bir oğlan kardeşi varmış, ölmüş. Kuşkulu bir ölüm. Zaten otopsi falan da yok. Ben çocuğun da aynı hastalıktan öldüğü kanısındayım. Anneannelerinde yüksek tansiyon var ama beta mikrobunun taşıyıcısı mı orası belli değil. Ayrıca babalarının da bünyesi zayıf. Bu ikisi birleşip ağır hastalığa yol açabilir mi? Bu hastalığın tedavisi var mı? Eğer düşündüğüm gibi kalıtımsalsa kök hücre yöntemiyle tedavi edilebilir mi? 

Tülay KUTKAN

Anlattıklarınızda doğru yönler olmakla beraber, belirtiler ile tanılar arasında uyumsuzluklar var. Beta mikrobu olarak adlandırılan şey, genellikle bademcikler ve boğaz kısmına yerleşen, zaman zaman anjin türü ataklar yapan bir mikroptur. Diğer mikroplarla oluşan anjinden farklı olarak, bu mikropla oluşan anjin sonrası, böbrekler ya da kalpte kalıcı sorunlara da yol açma ihtimali yaratabilen akut ateşli eklem romatizması oluşturması riski yaratmasıdır. Bu nedenle bir çocuğun boğazına beta mikrobu yerleşmiş ise tetkik sonrası uygun antibiyotiklerle tedavisi ve daha sonra da periyodik olarak uygulanan antibiyotiklerle (örneğin depo penisilin iğneleri) korunması gerekir.

Beta mikrobunun yüksek tansiyonla bir ilişkisi yok. Bu çocukta hem yüksek tansiyon yaratan, muhtemelen doğumsal bir anormali var, ayrıca da beta mikrobu taşıyor. Beta mikrobu yukarıda belirttiğim şekilde tedavi edilmeli ama yüksek tansiyon konusu da en kısa zamanda ayrıntılı olarak incelenmelidir.

HAFTANIN KİTABI

Bu haftaki kitabımız Yaşamsal Arınma adını taşıyor. Önceki haftalarda diğerlerini tanıttığımız Detox programının tamamlayıcısı olan bu kitapla, bir hafta içinde mutlu, sağlıklı ve canlamış bir yaşam için kolay adımlar atma yollarını öğreneceksiniz.

Bu kitap bir hafta boyunca tüm D&R mağazalarında %15 indirimli 

***

Koroner damarları genişletmek mümkün 
Dünyada en sık görülen ve ölüm nedenlerinin başında yer alan koroner kalp hastalığının tedavisi ve bu hastalığın seyri sırasında ortaya çıkan kalp krizi, kalp yetersizliği ve ölüm gibi üzücü olayların önlenmesi konusunda yapılan çalışmalar ‘‘EECP’’ yönteminin yararlarını ortaya çıkardı. 

İstanbul Memorial Hastanesi'den Prof. Dr. Günsel Şurdum Avcı, giderek yaygınlaşan bu yöntemi anlattı. 

KOLAY uygulanan, kansız ve yan etkisi olmayan ‘‘Enhanced External Counter Pulsation’’ (EECP) yöntemi, Amerika'da 500'ün üzerinde merkezde olmak üzere tüm dünyada yaygın olarak koroner kalp hastalarının tedavisinde kullanılmakta.

EECP yöntemi ile tedavi, kalbi besleyen koroner damarların ve ince uç dallarının genişlemesini, bu dallar arasında kollateral adı verilen bağlantı dalcıklarının (doğal by-pass'ların) açılmasını ve yeni kılcal damarların oluşmasını sağlamaktadır. Böylece, kalbi besleyen koroner damarlarında daralma ve tıkanma olan koroner kalp hastalarında, kalpte kanlanma eksikliği düzelmekte, koroner yetersizliğine bağlı olarak ortaya çıkan göğüs ağrısı, yorgunluk, nefes darlığı, çarpıntı gibi yakınmalar azalmakta, hatta kaybolmakta; kalp krizi riski azalmakta, ömür uzamaktadır. 

EECP, kolay uygulanan bir yöntemdir: Sırt üstü yatar durumdaki hastanın bacaklarına ve kalça çevresine sarılan hava torbaları, kalp atımları ile eş zamanlı olarak şişirilip boşaltılır. Her şişirme sırasında bacaklara uygulanmış olan basınç, bu bölge damarlarındaki kanın kalp yönüne hareketini sağlar. Kalbe yakın ve koroner damarların çıktığı ana atardamar bölgesinde biriken kanın yükselttiği basınç ile, kan koroner damarlara itilir. Her kalp atımında olan bu itiş, zamanla koroner damarların uç dallarında genişlemeyi ve yeni yan dalların oluşumunu sağlar. Günde bir saatten toplam 35 saat uygulanan bu tedavi sırasında, doktor ve hemşire tarafından yapılan ilave bağlantılar ve ince ayarlar ile en iyi etkinin elde edilmesi sağlanırken, hasta hiçbir yakınma hissetmeksizin gazetesini okuyabilir, televizyon seyredebilir, bir saatlik günlük tedaviyi aldıktan sonra evine ya da işine gidebilir.

EECP tedavisi gören hastaların elde ettiği yarar, yakınmalarının azalmasından anlaşılabileceği gibi, tedaviden sonra yapılan efor, talyum ve diğer testlerle de kanıtlanabilir. Tedavi ile elde edilen yararlı etki kalıcı olup beş yıl geçtikten sonra yapılan testlerde de gösterilebilir.

HAFTANIN KİTABI

Bir insanın kendini daha iyi hissedebilmesi, daha sağlıklı olabilmesi için, yaşamın getirdiği ve biriktirdiği zararlılardan arınması gerekiyor. Bu arınmaya, toksinlerden kurtulma anlamında ‘‘detoks’’ deniliyor. Bu haftaki kitabımız ‘‘Zihinsel Arınma’’ adını taşıyor. Bu kitap, bir hafta içinde negatif düşünceyi yenme, stresleri atma, güveninizi yeniden kazanma ve tamamen gevşemeyi öğretmeyi amaçlıyor.


***

Gribi önemsemezseniz zatürreeye dönüşebilir 
Ani ateş yükselmesi ve kas ağrılarıyla başlayan gribin geçmesi, ortalama üç-beş gün sürer. 

Fakat kuru öksürük, nefes darlığı ve yorgunluk gibi belirtiler iki hafta kadar devam edebilir. Soğukalgınlığı ve gribin kesin bir tedavi yöntemi yoktur. Reçetesiz satılan ilaçlardan yardım beklemek yerine, doktora gitmekte fayda vardır. Çünkü, eğer ihmal edilirse, gribin zatürreeye dönüşme riski hiç de az değildir. 

Yüksek ateş ve dayanılmaz ağrılarla yatağa düşmediğimiz sürece soğukalgınlığı, nezle, grip gibi sorunlara reçetesiz satılan ilaçlarla çözüm bulmaya çalışıyoruz. İki-üç gün içinde hastalığın belirtilerinden kurtulmayı beklerken sorunların devam etmesi bizi şaşırtıyor. Sağlığımıza kavuşmak için gerekenleri yapmamıza rağmen hastalığın bıçak gibi kesilmeyeceğini unutmayalım. İyileşmek zaman alır. Boğaz ağrıları, burun tıkanması ve hapşırıklarla kendini belli eden soğukalgınlığının tamamen geçmesi, ortalama olarak bir hafta sürer. Bazı vak'alarda iyileşme süreci iki haftaya kadar uzayabilir.

AKUT BRONŞİT RİSKİ

Soğukalgınlığına yakalandıktan sonra belli bir süre içinde sağlığınıza kavuşamayabilirsiniz. Çünkü bazen komplikasyonlar ortaya çıkabilir. Örneğin sinüzit. Eğer soğukalgınlığının ikinci haftasında yüzünüzde ağrılar, burunda tıkanma ve şiddetli baş ağrılarından şikáyetçi olursanız, bakterilerden kaynaklanan sinüzit ihtimali ortaya çıkar. Bu sorunun giderilmesi için 10-14 gün sürecek bir antibiyotik tedavisi önerilir.

Akut bakteryel bronşit yani nefes yollarının çeperlerinde iltihaplanma, bildiğimiz soğukalgınlığı belirtilerini sergileyebilir. Fakat sürekli öksürük, sorunun basit bir soğukalgınlığı olmadığına işarettir.

Virüslerin neden olduğu brornşit bir hafta içinde etkisini kaybeder. Ama öksürürken tıslamaya benzer bir ses çıkarıyorsanız ve de soluğunuz kesiliyorsa, pnömoni (zatürree) ihtimalini aklınıza getirip doktora baş vurmalısınız. Eğer öksürürken yeşile çalan sarı renkte balgam çıkarıyorsanız, bakterilerin neden olduğu bronşite yakalandığınız anlaşılır. Bu durumda size antibiyotik tedavisinin uygulanması gerekir. Bakterileri bulup öldürdükleri bilinen antibiyotikler boğaz iltihaplanmalarına karşı da etkilidirler.

ASTIMIN TEŞHİSİ ZOR

Bazı durumlarda geçmek bilmeyen ısrarcı öksürük ve burun tıkanıklığı alerji ya da saman nezlesi habercisi olabilir. 

Solunum yolları hastalıkları arasında astımın teşhisi ne yazık ki pek de kolay olmuyor. Geceleri uyku kaçıran kuru öksürük önemsenmeli. Hele öksürükle beraber göğüste sıkışma ve durup dururken nefes almakta zorlanma gibi belirtiler varsa, hiç zaman kaybedilmeden doktora başvurulmalı.


***

Kanseri önlemede 10 altın kural 
Kanser sözcüğünü duyduğu zaman yüreğini büyük bir korku sarıyordu. 

Ailesinde kansere yakalanmış kişiler vardı ve bu genç kadın da aynı hastalığın pençesine düşeceğini düşünmekten bir türlü kendini alamıyordu. Günler geçtikçe yakın bir gelecekte kansere yakalanacağına iyiden iyiye inanmaya başlamıştı. ‘‘Korkunun ecele faydası olmaz’’ derler, bu genç kadın da günlerini korku içinde geçirmek yerine kanser riskini azalttığı bilinen önlemlere baş vurabilirdi. 

1- Sigarayı unutun

Dünya Sağlık Örgütü'nün hazırladığı rapora göre, sigara alışkanlığıyla bağlantılı kanser türlerine (örneğin akciğer kanseri) yakalananların sayısında büyük bir artış var. Sigara alışkanlığı, tam 11 kanser türünde etkili. 

2-Test yaptırın

Kadınlar, mammogram ve smear testi gibi sözcüklerden hiç hoşlanmıyorlar. Kendilerini sağlıklı hissettikleri sürece de bu önemli testleri yaptırtmaktan kaçınıyorlar. Oysa kanseri, başlamak üzereyken yakalayıp mücadeleye girişmek çoğu zaman hayat kurtarır. 

3-Koruyucu yiyecekler

Posalı yiyeceklere ağırlık vermek, bağırsak kanserlerini önlüyor. Taze meyve sebze ve tahıl ürünleriyle oluşturulan beslenme düzeni bağışıklık sisteminin başta kanser olmak üzere pek çok hastalığa karşı direncini artırıyor. Elma, greyfurt, mango ve kivi gibi meyveler sofradan hiç eksik edilmemeli. Lahana, brokkoli, karnıbahar gibi sebzeler de kansere karşı koruyucu.

4-Alkolü azaltın

Alkollü içecekler konusunda asla aşırıya kaçmamalısınız. Ağız, gırtlak, nefes borusu, yemek borusu ve karaciğer kanserlerinin genellikle içkiyi fazla kaçıranlarda görülmesi bir rastlantı değil. Günde üç kadehten fazla alkollü içki içmek, kansere davetiye çıkarır.

5-Güneşe dikkat

Güneşin hayat ve enerji kaynağı olduğunu hiç kimse inkar etmiyor. Fakat meselenin bir de öbür yüzü var. Güneşteki zararlı mor ötesi ışınlar, son yıllarda deri kanseri vak'alarında bir patlama yarattı. Güneşe çıkarken her zaman koruyucu losyonlar kullanmalısınız. Yaz aylarında sabah 11 ve öğleden sonra 3 arası saatlerde asla güneşe çıkmayın. Günlük güneşlenme süresi 10 dakikayı geçmesin.

6- Çaya zaman ayırın

Çay, serbest radikallerle kıran kırana mücadele eden antioksidanlar bakımından son derece zengin bir içecektir. Fareler üzerinde yapılan deneyler, çayın kanserli tümörleri küçülttüğünü gösterdi. Çayı süt ile karıştırarak içerseniz, kanserden korunma şansınız daha yüksek olur.

7- Ailenizi araştırın

Ebeveynlerdeki hatalı genlerin daha sonraki kuşaklarda da kansere neden olabileceği unutulmamalı. Meme, rahim, bağırsak ve prostat kanserlerinin oluşmasında genetik faktörler rol oynuyor. Ailede kanser vakalarının görülmesi, sizin de mutlaka kansere yakalanacağınız anlamına gelmez. Sadece böyle durumlarda daha tedbirli olup gecikmeden gerekli önlemleri almalısınız.

8-Kilolardan uzak durun

Günümüzün en büyük sağlık problemlerinden biri de aşırı şişmanlık. Dünyada giderek yaygınlaşan şişmanlık bağırsak, böbrek, rahim çeperleri ve prostat kanserlerine de yol açıyor. İşte bu nedenle kanserden korunmak için dengeli ve sağlıklı beslenmeyi ilke edinmelisiniz. Ayrıca vücudun hareketsiz kalmamasına da dikkat edilmeli.

9-Değişikliğe dikkat

Günün 24 saatini kendinizi inceleyerek geçirmenizi önermiyoruz. Ama vücudunuzdaki beklenmedik değişikliklere de dikkat etmelisiniz. Vücudunuzdaki benlerin renk ve şekil değiştirmeleri ya da birden büyümeleri, kanser habercisi olabilir. Memelerin düzenli olarak kontrol edilmesi de meme kanserinin erken dönemde teşhis edilmesini sağlar. Bağırsakların faaliyetinde ani değişiklikler ve bunların bir haftadan fazla sürmesi de tehlike işaretidir.

10- Güvenli seks

Cinsel temas yoluyla geçen virütik hastalıklar cinsiyet organlarında kansere neden olabiliyor. Diğer sorunlar bir yana, kanserden korunmak için de güvenli sekse önem verilmeli. Cinsel temas yoluyla bulaşan hastalıklara karşı her zaman tetikte olmalıyız. 

Derleyen: Azize BERGİN

SORULAR-SORUNLAR

PROSTATA AMELİYATSIZ ÇARE ARIYORUM

Ben 18 yıl önce by-pass ameliyatı geçirdim. 10 yıldan beri prostat sorunum var. Kalp ameliyatı geçirmiş olmam nedeniyle narkoz alarak ameliyat olamayacağım düşüncesindeyim. Sizin daha önceki yazılarınızda bahsettiğiniz prostata ameliyatsız çözüm yönteminden ben de yararlanabilir miyim?

Erhan Tiritoğlu

Daha önceden bir ameliyat geçirmiş olmanız, bu ameliyat kalp ameliyatı bile olsa, genel anestezi altında prostat ya da başka bir ameliyatı geçirmeniz için engel değildir. Tabii ki şu anda kalp ya da diğer hayati sistemlerinizle ilgili ek bir sorununuz olmamak şartıyla. Prostat bezi eğer büyüyerek idrar yolunu daraltmış ve idrar kesesinde çok miktarda idrar kalıntısına yol açıyorsa, bu birikme böbreklerinizi zorlayacaktır. Ayrıca da prostat bezinin selim karakterli büyümeleri ile kanserleri de bazen benzer belirtiler nedeniyle karıştırılabilir. Bu nedenle şikayetlerde önemli ölçekte değişme olmasa bile zaman zaman doktor kontrolünü ihmal etmemek gerekiyor. Bu kontrolde üroloji uzmanı mutlaka ameliyat öneriyorsa, kalp doktorunuzla görüşüp ameliyat engel bir halinizin olup olmadığını öğrenin. 

Renklere göre beslenin

Dengeli beslenmek ve besinlerin yararlarını akılda tutmak için renklerine bakmak yeterli. Akdeniz Üniversitesi Tıp Fakültesi Biyokimya Anabilim Dalı Öğretim Üyesi Prof. Dr. Yakup Alıcıgüzel, besinleri renklerine göre 7 kategoriye ayırarak, farklı renklerdeki besinlerin ayrı işlevleri olduğunu ifade etti. 

MOR 

Patlıcan, böğürtlen, kırmızı üzüm, kırmızı lahana, mürdüm eriği gibi mor renkli besinler, çok güçlü antioksidan özelliği taşır. Sağlıklı dokuları ve hücreyi koruyucu maddeler içerir. Kalp hastalıkları riskini azaltır. Ancak antioksidanlar, organizmanın savunma mekanizması için gerekli olan maddelerin yok edilmesine yol açacağı için iki ucu keskin bıçak gibidir. Ölçüyü ve dengeyi iyi tutturmak gerekiyor. 

KIRMIZI Domates, karpuz, kan portakalı gibi ürünler, likopen içerdiği için bazı kanser türlerine karşı koruyucudur.

TURUNCU Kayısı, kavun, havuç, balkabağı gibi ürünler karoten maddesi içerir. Karoten hücreleri zararlı maddelerden korur. 

SARI-TURUNCU Limon, portakal, armut, mandalina, greyfurt gibi sarı ve turuncu renkli besinler, çok güçlü vitamin deposu. 

SARI-YEŞİL Kabak, salatalık, bezelye, kivi, kıvırcık salata, ıspanak, bakla, avakado gibi sarı-yeşil renkli sebzeler, katarakt gibi çeşitli göz hastalıklarına karşı koruyucu özellik taşıyor. Brokoli, lahana gibi yeşil renkli besinlerdeki B vitamininin öncülü olan flavanoidler tüm vücudun reaksiyonlarını etkiler. 

BEYAZ Pırasa, turp, sarmısak, mantar, soğan gibi besinlerin yer aldığı bu grup, bağışıklık sisteminin güçlenmesine yardımcı oluyor. 

Ali GÜLER/ANTALYA (DHA) 

***

Kadınlık zor! 
EŞİYLE küs olan kadınlar erken ölüyormuş.

Biliyorsunuz, bu tip araştırmalara takmış durumdayım. 

Bu sefer de erken ölen kadınlara baktılar demek... ‘Allah Allah bunlar neden böyle erken gidiyor?’ diye... Ortak özellik olarak kocalarıyla küs oldukları çıktı ortaya...

Dünya bu Meraklı Melahat’lerin sayesinde varlığını sürdürüyor zaten. Her zaman söylerim, benim gibi olsa herkes, daha Taş Devri’ndeydik.

Neyse şimdi konunun dışına çıkmayayım. Konu, eşine küsen kadınların erken ölmesi. Ölüm sebebini anladım da şeklini şeyttiremedim yalnız... Yani kocalarının doyulmaz sohbetlerinden mahrum kaldıkları için üzüntüden mi ölüyorlar, yoksa konuşamadıklarından çatlayarak mı Hakk’ın rahmetine kavuşuyorlar?

‘Konuşma’ dediğim ‘Karşıdakine herhangi bir hususta bilgi vermek üzere yapılan uzun, bilgilendirici söz söyleme işi’. Burada ‘karşıdaki’ ‘koca’ oluyor genellikle. Kocasını gece yarısı uykudan uyandırıp anlatan kadınlar bilirim. Onun için ikincisi daha gerçekçi geliyor bana.

Bizim aileye bir bebek geliyor.

Şimdi konudan konuya atladığımı düşüneceksiniz ama değil.

Bebeğin cinsiyeti henüz belli olmadı ama benim gönlüm erkek olmasından yana.

Zira kadın olmak zor.

Ama kastettiğim şey o klasik zorluklar değil. Yani kadının ezilmesi, çocuğu doğuran, çamaşırı yıkayan, soğanı doğrayan tarafın kadın olması falan değil.

Benim dediğim, kadın olmanın beyinsel yoruculuğu.

Hakikaten beyni yoruyor kadınlık.

Her an antenler açık olacak...

Her yerde, her şey, herkes kontrol altında tutulacak...

Durmadan bir şeyler sorgulanacak, irdelenecek...

Tilkiler dolaştırılacak...

Devamlı plan proje yapılacak...

Hinlikle cinlik asla ihmal edilmeyecek...

Günün hiçbir saatinde, hatta uykuda bile ‘Rahat ol!’ komutuna uyulmayacak...

30 yaşından itibaren o yaşta kalma mücadelesi verilecek...

Hadi biz yandık, bari doğacak olan o çocukcağız yanmasın. Erkek olsun, gün görsün. Gevşek gevşek yaşasın. Bakın işte erken ölme riski bile var. Daha ne olsun?

MIŞ-MUŞ

Beyaz Saray, Erdoğan’ı bekletiyormuş.

E, etme bulma dünyası!

Türk işçileri için Kore ‘yeni Almanya’ olabilirmiş.

Türk işçisi, Türkiye’nin ‘yeni Almanya’ olma ihtimalini ise unutsun!

Denktaş iktidarı bırakırken muhalefet bayrağı çekmiş.

İktidardayken de daima ‘muhalif’ değil miydi zaten?

Bal, cinsel hayatı ateşliyormuş.

Sahte bal dedikodusu çıkınca ne yapsın tabii üreticiler...

Başbakan’ın Başdanışmanı Çelik, ‘İnsanı üç şey uçurur: Para, aşk, motor’ demiş.

AKP’liler bir ağızdan ‘Tövbe estağfurullah’ çekmişlerdir. 

***

Oturmak 
YİNE gitme zamanı geldi...

İnsanoğlunun da mevsimleri var. İşte ben ‘gitme mevsimi’ndeyim şu sıralar. 

Peki nedir ‘mevsim normali?’ Çantayı sırtlayıp yollara dökülmek.

Fakat hayır!

Her zamanki gibi direniyorum. Temmuza kadar atkısını boynundan çıkarmayan tedbirseverler gibi bir önceki mevsimi yaşıyorum.

Benimki tedbirden değil gerçi... İşten güçten, en çok da üşengeçlikten.

‘Köşe yastığı’ durumu denilebilir benimkine ama evde durduğum da yok ki. Her neyse içime rağmen 12 ay hüküm süren bir mevsim bu. Benim kadar ruhuyla bedeni çelişen (çekişen mi demeliyim yoksa) biri daha yoktur. Ruhum daima ‘kalk gidelim’ durumundadır. Fakat zavallıcık neticede tek başına ne yapabilir, beden doğrulmayınca pır pır ettiğiyle kalıyor.

Bakın benim için sokak kedisi benzetmesi yapılabilir. Onlar da hep sokaktadırlar ama fazla uzağa gidemezler. Bir alan içinde dolaşıp dururlar benim gibi.

Diyeceğim, ruhuma inat oturuyorum.

Şimdi ‘oturmak’ deyince...

Başka nerede bu kadar hayat bulmuştur bu sözcük?

Kim hakkını vermiştir bu kadar?

- N’apıyosun?

- Hiç, oturuyorum.

Dünyanın başka neresinde iki kişi arasında böyle bir diyalog geçer? Birbirine ‘oturmaya’ gidenler var mıdır başka yerlerde de?

‘Müsaitseniz annemler size oturmaya gelecek’ demiş midir çocuklar komşunun kapısını çalıp?

‘Gelsene bana... Otururuz.’

Birbirine oturma vaat eden bizden başka kaç kişi vardır yeryüzünde?

‘Oturma’ odamız bile var.

Ve oturmayı başlı başına bir iş olarak gördüğümüzden herhalde ki otururken başka bir şey yaptığımız yok. Hani kitap okusak, elimizde bir işle meşgul olsak bir yandan...

Hayır! Öyle oturuyoruz.

Bakın etrafa... Her yer oturan insanlarla dolu.

Hani var ola ola en sonunda sözlüğe girdi ya ‘Derin devlet’... ‘Oturmak’ fiilini sözlüğe otura otura biz sokmuş olabiliriz.

MIŞ-MUŞ

‘Eş durumu’ daraltılıyormuş.

‘Eş durumu’nun daralttığını biliyorduk da...

AKP’de vitrin değişiyormuş.

Vitrin için ürün ithal edeceklerse tamam da depodaki mevcutlardan olmayacak mı yine bu iş?

İtalya Başbakanı tarikatçıymış.

Birbirlerini pek sevmelerinin nedeni anlaşıldı.

Köy yumurtasında zehir çıkmış.

Sen de mi Brutus! 

***

Japonlarla aynı fikirdeyim 
JAPONLARLA aynı fikirde olmaktan gurur duydum doğrusu. Malum, Japon eşittir zeká, akıl, fikir, icatçılık vb. 

Efendim, olay şu:

Japon çiftler evlenince sekse veda ediyorlarmış. Japon erkekler eşlerini sadece çocuklarının annesi olarak görüyor, artık onlarla seks yapmıyor, dolayısıyla dışarı yöneliyorlarmış.

Kendimi bildim bileli böyle olması gerektiğini düşünmüşümdür ama ayıp kaçar diye söylememişimdir. Fakat işte Japonlar açık açık şeyttirince bana da cesaret geldi. Referansım var artık hiç olmazsa. Hem de Afrika’nın bilmemne kabilesinden değil, Japonlardan.

Gelelim mevzuyu açmaya...

Ahkám kesmekten ziyade soru soracağım.

İçinizde ana babasını sevişirken düşünebilen biri var mı?

Yani bunu aklına getirdiğinde tuhaf, hatta sinir olmayan?

‘Yok canım olmaz öyle şey!’ demeyen?

Babasıyla annesini sevişirken gören çocuklar en büyük travmayı yaşamazlar mı?

Peki, bir karı-kocanın, içerideki odada çocukları uyurken gerçekleştirdiği sevişmeye sevişme denilebilir mi?

Yoksa bu daha ziyade yasak savma kabilinden alelacele yapılan bir eylem midir?

Pekiii... Öpüşüp koklaşan gençlere, şaka bile olsa ‘Hop aile var!’ denmesi nedendir?

‘Aile’yle ‘cinsellik’ bağdaşamaz iki unsur olarak görülüyor galiba, öyle değil mi?

Bu sorulara cevabınız sırasıyla ‘Yok, yok, yok, evet, hayır, evet, evet’se Japonlar haklı değil midir?

Bitmedi.

Evlenmek biraz da ‘boğuşulacak bir sürü mesele yaratmak’ değil midir?

Karı-kocanın kendilerini bu ortak meselelerden soyutlayıp şehvetle sevişmeleri mümkün müdür?

Kafa denen şey tencere gibi boşaltılabilir mi?

Çoluk çocuğa karıştıktan sonra kalçasıyla göbeğini koyveren bir kadının, kocasıyla sevişmeye pek meraklı olduğu düşünülebilir mi?

Ayrıca sofrayı toplayıp bulaşıkları makineye yerleştirmenin, gömlekleri ütüleyip, gelin-kaynanaları seyretmenin üstüne sevişilse ne olur sevişilmese ne olur?

Bu sorulara cevabınız sırasıyla ‘Evet, hayır, hayır, hayır, doğru’ysa Japonlar haklı değil midir?

Ve de zaten...

Bizim erkek kısmı, Japon olmadığı için bunu açıkça ifade etmese de tatbikatta aynen bir Japon gibi davranmakta değil midir?

E?

MIŞ-MUŞ

Enflasyon çıkış yapmış.

Nostaljik takılıyor.

CHP yine kurultay yolundaymış.

Kadınların ‘altın günü’ne döndürdüler bu işi.

Tatlıses ‘Artık konuşmayacağım’ demiş.

Hayırdır, dünyanın sonu mu geldi?! 

***

Söz söylenmez sözü üstüne 
KENAN Evren geldi aklıma... Nedense demeyeceğim, çünkü biliyorum nedenini. Azz sonra size de söylerim ama önce kulaklarını çınlatalım bir... 

Kendisinden az şey öğrenmedik millet olarak. Çiftçilikten marangozluğa, doktorluktan terziliğe kadar anlamadığı, bilmediği bir husus yoktu hatırlarsanız. Her meslek grubuna aslında işlerini nasıl yapmaları gerektiğini uzun uzun anlatırdı.

Sırf mesleki bilgiler olsa... O yıllarda bendeniz bir gün kapıyı açtığımda karşımda Kenan Evren’i bulacağımı düşünürdüm. Annemin elinden domatesle bıçağı alıp, ‘Bakın o öyle doğranmaz, böyle doğrayacaksınız’ diyebilirdi her an.

Gelmedi gerçi ama ben hep bekledim. Kopmuş düğmeleri dikerken, lavaboyu ovarken... Gelir de müdahale eder diye...

Gelelim nereden aklıma düştüğüne...

Tayyip Erdoğan’dan...

Evet memlekete hayırlı uğurlu olsun, 25 yıl sonra nur topu gibi bir Kenan Evren’imiz daha oldu.

Erdoğan da her şeyi biliyor. Ve eksik olmasın, o da bildiklerini bize aktarma lütfunda bulunuyor. Bencillik edip kendine saklayabilirdi de...

Geçen gün Ekonomi ve Teknoloji Üniversitesi’nin açılışını yapmış. Bu esnada çekilmiş bir fotoğrafını gördüm ki Kenan Evren’i hatırladığım an bu andır. Erdoğan ellerini iki yana açmış bilgilerini saçarken, maiyetindekilerle öğretim görevlileri, bir tarafa yığılmış, ellerini göbeklerinin altında birleştirmiş dinliyorlardı. Beyaz önlüklü birinin yüzünde bir dehşet ifadesi gördüm gibi ama yanılıyor olabilirim. Zira bu bir fotoğraf. Fotoğraflar asla gerçeği yansıtmaz biliyorsunuz. ‘Ay çok çirkin çıkmışım!’ deriz mesela... Kimse zaten aslında çirkin değildir, sadece çirkin çıkar! Bu ayrı bir konu tabii, bizim esas konumuzla bir ilgisi yok.

Uzatmayayım, orada olup dinlemeyi çok isterdim doğrusu. Fakat neyse ki gazeteler yazdı ne dediğini. Kaçıran vardır diye buraya alıyorum en önemlilerini. Kaçırmadıysanız bile tekrar okuyun. Zaten başka köşelerde de karşınıza çıkmıştır, çıkacaktır. Hiç şikáyet etmeyin. Sonra inzivaya çekilip susuyorlar, mahrum kalıyoruz zaten... Şimdi bol bol tadını çıkarın.

‘Ben şahsen doktora iğne yaptırmam. Pratiği yok, damarı bulamaz, felç edebilir.’

‘Benim zamanımda nice arkadaşım vardı, çok okurlardı, kütüphaneleri vardı. Hep 10 alırlardı. Şimdi sefilleri oynuyorlar.’

‘Kitapların arasının dışındaki dünya eşittir başarı.’

Yazıyı bağlamak için bile olsa bir söz etmek istemiyorum. Söz söylenmez sözü üstüne!

MIŞ-MUŞ

Van Gölü’nün 25 yıl ömrü kalmış.

Bize çok bile dayandı.

Ultrasonda sağlıklı denen bebek, kolsuz bacaksız doğmuş.

Demek kız denip erkek çıktığında şükredeceksiniz.

Hastane kuyruklarının nedeni, iki bakanlık arasındaki protokol gecikmesiymiş.

Zaten bu ülke hiçbir şeyden çekmedi protokolden çektiğini. 

***

Kaya kalsaydı bari... 
HAYATIMIN ilk erkeğiydi Ali...

Sırf benim değil... Kimbilir kaç kuşak kadının...

Alfabedeki Ali’den bahsediyorum. 

‘Erkekler de aynı alfabeden öğrenmedi mi okumayı?’ diyeceksiniz.

Evet ama kadınlar için ayrı bir önemi vardır Ali’nin. Biz, erkek kısmını parmağımızda oynatmanın ilk provasını Ali’yle yapmışızdır. Emir verdiğimiz ilk erkektir kendisi.

‘Ali topu tut!’

Sonra, ilerleyen yıllar içerisinde bu, ‘Hüseyin, akşam erken gel’ şeklini almıştır.

‘Ali emekli oldu’ diyordu geçen gün gazeteler... Artık çocuklar okuma yazmayı başka bir sistemle öğreneceklermiş.

Bayağı sarsıldım duyunca. Sanki yeniden o günlere dönüp Ali’yle teşrikimesaide bulunacağım da artık onun orada olmadığını duyunca üzülüyorum... Böyle bir durum.

Hayır Kaya kalsaydı bari...

Gerçi onunla Ali’yle olduğu kadar yakın olamadık hiçbir zaman. Ali daha bir mütevazıydı sanki. Kaya kıldı biraz.

‘Kaya topu tut’ diyemedik mesela hiç. Yanlış hatırlamıyorsam...

‘Kaya zil çaldı’ dedik onun yerine.

Yani çok derinlerde bir yerde emir vermek bir yana, Kaya’nın emrine amade olma durumu var gibiydi. Sanki Kaya, ‘Ben birdirbir oynuyorum, zil çalınca bana haber verin!’ buyurmuşlardı. Biz de yıllarca kulağımız zilde öyle dikilip durduk... Aman Kaya dersi kaçırmasın!

‘Buyurun Kaya Bey, zil çaldı.’

Bakın Oya’nın ne yaptığını hatırlamıyorum. Hep erkekler kalmış aklımda. Hiç ilgilenmemişim Oya’yla. İp mi atlardı ne...

Babalarımızın bal alma hadisesi vardı bir de hatırlarsanız...

‘Baba bal al.’

Bilmiyorum, son günlere kadar aynı şekilde mi devam etti. Aslında epeydir ‘Baba glikoz al’ şeklinde değiştirmek lazımdı.

Hepsini güncelleştirmek lazımdı esasında.

Bendeniz naçizane bakanlığı uyarmıştım hatta birkaç sene önce... Şunları ‘Kaya internete gir’, ‘Ali cepten ara’ olarak değiştirin diye...

Fakat şimdi bakıyorum bunlar da demode kaldı. Artık olsa olsa,

‘Doğacan oha ol’

‘Irmaksu kal geldi’ 

olabilir.

Ama işte bakanlık toptan sistemi değiştirmeye karar vermiş.

Vay be!.. Bir devir kapandı demek... Şaka bir yana, hakikaten içim cız etti.

MIŞ-MUŞ

Bush, İran halkına ayaklanma çağrısı yapmış.

Bush’un bir iyi tarafı, edebiyat dünyasına adı muhtemelen ‘Bir Delinin Hatıra Defteri’ olan bir eser bırakacak olması.

Fenerbahçe’nin yeni transferi Anelka, Gülşen’in fotoğraflarını görünce ‘Of’ çekmiş.

Dakika bir, gol bir!

Kadınlar da erkekler kadar sadakatsizmiş.

Lakin tanıtımda zayıf kaldık. 

***

Hadi bir şey olsun! 
BİLMEM farkında mısınız... 7’den 77’ye hepimiz bir şey olmasını bekliyoruz.

Nedir bu şey?

Belli değil. 

Ama bekliyoruz işte!

Olmayınca huysuzlanıyoruz.

İşte, evde... Her türlü ilişkide... Olması gereken bir şey var ve olmuyor.

Birine ‘N’aber?’ dediğinizde aldığınız cevabı düşünün... ‘Amaan ne olsun işte...’ gibi bir şeydir çoklukla.

Bu şu demek:

‘Kahretsin ki bir şey yok!’

Halbuki ne olmalıydı?

BİR ŞEY!

Kimse bilmiyor o şeyin ne olduğunu. Bildiğimiz, o şeyin henüz olmadığı.

Eşler bunun için değiştiriliyor...

Şehirden şehire göç bunun için...

Ev değiştirmeler...

İş değiştirmeler...

Ağzıyla kuş tutsa bile iktidarı değiştirmeler...

Orada ya da onunla olmayan, burada ya da bununla olur belki umudu...

Sevgiliyle bir süre sonra ilişkinin soğuması da bundan. ‘Aşkın ömrü’ falan değil. İlk bakışma, ilk buluşma, ilk yalnız kalma, ilk sevişme... Sonra bekleyiş. ‘E, hadi bir şey olsun!’

İki taraf da karşıdakini suçluyor. Olmayan şey karşıdaki yüzünden olmuyor!

Kahve falında çıkar hani...

‘Size bir kısmet var.’

‘Hanenize ay doğuyor.’

Sevinir insan... Ama kimse gerçekleştiğini görmemiştir henüz. Zira kısmet denen şey elini uzatıp ‘Merhaba ben kısmet, hani falınızda çıkan kısmet’ demediğinden... Ay deseniz ona keza.

Olmasını beklediğimiz ama ne olduğunu bilmediğimiz o şey de biz fark etmeden oluyordur belki. Ne olduğunu bilmediğimiz şeyin olup olmadığını ne bileceksiniz...

Kimse bir çaba da sarf etmiyor o şeyin olması yolunda. Bilinmezin yolu da bilinmez zira. Sadece bekleniyor ve somurtuluyor. Bir de birileri suçlanıyor.

Belli bir yaşa gelmiş insanların, ömrün boşa geçtiğini düşünmeleri de bundan olabilir.

O şey olmamış çünkü...

Bir sürü şey yaşanmış ama o sözünü ettiğimiz şey olmamış.

Hepimizde sürekli bir ‘Tamam da şimdi ne olacak, sırada ne var?’ hali...

Bitmez tükenmez, dile getirilemez, tarif edilemez bir bekleme durumu...

Bir bilsek beklediğimiz o şeyin ne olduğunu... O çok merak ettiğimiz ‘hayatın anlamını’ da çözmüş olacağız belki.

MIŞ-MUŞ

SSK hastaneleri tarih olmuş.

Fakat kuyruklar baki, merak etmeyin!

Yoksulluk sınırı 1 milyar 768 milyon liraymış.

Neyse ki YTL’ye geçtik de, hiç olmazsa ‘Milyarder fukara’ diye bir abukluk kalktı ortadan.

Erdoğan, ‘Makam şımartır’ demiş.

Nereden biliyor dersiniz? 

***

Askerlik 
SON zamanlarda gelen her iki e-postadan biri bedelli askerlikle ilgili olunca artık bu konuya yer vermek şart oldu. 

Ne biliyorum buna dair diye şöyle bir düşünüyorum... Galiba siyasetçiler seçim öncesinde bir parmak bal veriyorlar bedelli askerliği bekleyenlerin ağzına, onlar da seçim günü balın tamamı için koştur koştur sandığa gidiyorlar. Fakat neticede siyasiler eşyanın tabiatına uygun olarak sözlerinde durmuyorlar; ha çıktı ha çıkacak diye habire askerliğini tecil ettirmiş olan, çoluk çocuğa karışmış, göbek yapmış, tohuma kaçmış koca koca adamlar tıpış tıpış gidip 15 ay askerlik yapıyorlar. Ha, bazen çıktığı da oluyor bedelli askerliğin... O zaman parayı veren düdüğü çalıyor.

Bildiğim bu.

Genel olarak askerlik konusunda düşündüğüm ise şu:

Askere isteyenler gitmeli. Daha doğrusu askerlik bir meslek olmalı. Galiba ‘profesyonel ordu’ oluyor bunun adı. Yani Allah kısmet etmesin ama adamların işi savaşmak olmalı.

Gelen e-postaları okuyunca bendenizin bu hususta bir ayrık otu olmadığım anlaşılıyor. Herkes aynı fikirde. Kimse 15 ay hayatı durdurmak istemiyor. Çoluğun çocuğun, ailenin geçimi var işin ucunda. Güç bela bulunan ya da oturtulan işin kaybedilmesi var. Ve sırf bu sebeplerden kendisine yurtdışında hayat kurmuş ve kuracak olanlar var.

Bu meselenin önemi kafasına dank etmiş biri olarak bana gelen e-postalardan birini yayımlamak istiyorum.

‘Merhabalar, iki yıldır seçim sözlerine inanarak bedelli askerliğin çıkmasını bekledim. Bu esnada ben ve iki arkadaşımın beraber oluşturduğu yazılım serisi sayesinde çalıştığım şirket (son 6-7 ayda) yurtiçinden 180 bin dolar, yurtdışından da yaklaşık 450 bin dolar gelir elde etti. İş işi getirir bilirsiniz, bu sayı çalışmaya devam etmemiz durumunda artacaktı. İkramiyeler hariç yaklaşık 3000 YTL maaşım var şu anda, zam vaktim de yaklaşıyor. Yüksekokul mezunuyum, 7 yıldır profesyonel olarak yazılım sektöründeyim. Binbir takla ile uzattığım tecil süremin sonuna yaklaştığım için 15 ay askerlik yapmak yerine çok sevdiğim şehrimi terk etmeye, ailemi geride bırakmaya mecburum artık. Bu zamana kadar gelen teklifleri destek olmak zorunda olduğum ailemden ve sevdiklerimden uzak olmamak için değerlendirmedim. Ancak 15 ay boyunca sektörden uzak kalamayacağım ve askerden de aileme maddi destekte bulunamayacağım için artık başka çarem kalmadı gözüküyor. Ekibimdeki diğer iki arkadaşın durumu da benden çok farklı değil, benden bir sene geriden geliyorlar sadece. Büyük ihtimalle yurtdışına gidip yerleştikten sonra onları da yanıma alacağım. Şu andaki işverenim durumdan dolayı haliyle üzgün, bedelli çıkması durumunda bunu karşılamaya hazır olduğunu yineledi ama onun da yapabileceği bir şey yok. Yerimize eleman arayışı içerisinde, ancak bu işi öğrenip yapabilecek eleman bulup yetiştirmesi zor gözüküyor. Bu yanıyla yazılım, mesela inşaat sektöründen farklı. Yeni işime kabul oldum bu arada, önümüzdeki iki ay sonunda evrak işlerim tamamlanmış, ben de taşınmış olacağım. Bundan böyle Kanada’ya gelir sağlayacağım, aileme oradaki kazancımla destek olacağım. Bu durumda olan başka Türkler var gittiğim yerde, çoğu da aynı sebepten taşınmış, bir kısmı evlenmiş ve geri döneceklerini pek de zannetmiyorum. Durumum münferit değil kısacası. Her nedense yurtdışındaki ‘başarılı Türkler’den duyulan bir ‘milli gurur’ olayımız var. Bence bu gurur duyulması değil, oturup nedenleri ciddi olarak düşünülmesi gereken bir konu (işsizlik, gelir dengesizliği, askerlik). Yorumları size bırakıyorum. Saygılarımla.’


MIŞ-MUŞ

İnternet aşkları daha uzun sürüyormuş.

E, çok aşaması var tabii; yalanların ortaya çıkması, hayal kırıklığının atlatılması vs.

Sevgililer Günü’nde Filipinler’de 5300 çift öpüşme rekoru kırmış.

Bizde ‘kırmızı kalp’ sayısında rekor kırıldı; kasapların vitrininde bile vardı.

İngiltere Başbakanı Blair, ‘Yaşlandım, akıllandım’ demiş.

İngiltere’de böyle oluyor demek... Yoksa biz ne yaşlananlar gördük. 

***

Aşk ötanazi istiyor 
Hep diyorum ki... Şu ‘büyük aşk’ları bir kenara not edeyim. Fakat ihmal ediyorum. 

Amacım takip etmek. Bir nevi bilimsel araştırma. Hani sonu nereye varıyor, nihayetinde birbirleri için neler söylüyorlar, bitişi de muhteşem oluyor mu, falan filan.

Ama bu sefer işte şuraya not ediyorum:

Aşkın tarafları: Nez-Davut Güloğlu

Aşkın büyüklüğü: Çok büyük, nah bu kadar!

Aşkın şiddeti: Her biri saatte 200 km. hızla gitmekte olan iki kamyonun çarpışması kadar.

Aşkın dili: ‘Sonunda adam gibi bir adamla beraberim.’

‘Yıllarca aşka inanmıyordum ama demek ki varmış.’

‘Şu an kamyon çarpmış gibiyim.’

‘24 saat onunla beraberim ama zamanın nasıl geçtiğini bile anlamıyorum.’

‘Büyük bir aşk yaşıyoruz.’

‘Şu an mutluluğun doruğundayız.’

‘Şu an yaşadığım güzelliğin tarifini yapamam.’

‘Eşi benzeri görülmemiş bir düğün yapacağız. Öyle ki bu yeryüzünün düğünü olacak.’

Bilmemkaçıncı Noter Pakize Suda!

‘10.2.2005 tarihinde büromda oturmaktayken, saat 14.32’de kapı açıldı...’

Galiba böyle başlanıyordu. Fakat kimse kalkıp bana gelmedi tabii ki. Ben gönüllü noterim. Aynı zamanda işkilli. ‘Büyük aşk’lardan işkilleniyorum. Nez’le ya da Davut Güloğlu’yla bir alıp veremediğim falan yok. Bakmayın, sadece kabak onların başına patladı. Bu aralar ‘en büyük’ onlarınki olduğundan...

Aslında noter değilim ben. Avukatım. Hakikaten büromda oturmaktayken kapı açıldı, biri girdi içeri...

‘Müvekkiliniz olabilir miyim?’ diye sordu.

Kullanılmaktan şikáyetçiymiş. Çoluğun çocuğun, bilenin bilmeyenin, anlayanın anlamayanın dilinin persengi olmaktan... Fakat ne yüzle savunayım... Ben de başka türlü kullanıyorum kendisini. Kalemime doladım.

Yok, aslında doktorum ben. Kapıma gelen de ötanazi isteyen bir hasta. ‘Yerlerde sürünüyorum, ölsem daha iyi.’

Ben de diyorum ki ‘Size iyi bir haberim var, zaten çoktan öldünüz, ortada gezen suretinizdir.’

Et el değiştirdi

Taş devrinden bu yana insanoğlunun değişmediğini öğrenmiş bulunuyoruz. O zamandan bu zamana yaşanan onca hengáme, keşifler, icatlar, şu bu... Fasa fiso. İnsan denen yaratık özünde o zaman neyse şimdi de o.

Zaten günlük hayatta çeşitli vesilelerle bunun böyle olduğunu idrak etmişliğimiz vardı da yetkili ağızdan da duyduk sonunda.

Erciyes Üniversitesi Tıp Fakültesi Psikiyatri Ana Bilim Dalı Başkanı Doç. Ertuğrul Eşel suskunluğundan şikáyet ettiğimiz erkeklerin bu özelliğinin eski çağlardan geldiğini belirtmiş. ‘Eski çağlarda erkeklerin eve et getirmesi yeterliydi. Kendisinden konuşması beklenmiyordu. Binlerce yıl bu tarzda yaşadıktan sonra erkeklerin değişmesi bekleniyor’ diyor Eşel.

Yani ‘erkeklerle iletişim kuracağım diye boşuna uğraşmayın’ demeye getiriyor. İleriki yüzyıllarda durumlarında bir değişiklik olur mu olmaz mı bunu belirtmemiş Eşel.

Fakat ben umutluyum.

‘Neden?’ derseniz, ‘Eve et getiren kaç erkek kaldı?’ diye sorarım size. Yaşadığınız kasabadaki erkekleri düşünmeyeceksiniz hemen... Bilimsel tespitler tüm insanlık alemini kapsıyor, ona göre verin cevabınızı!

Ya da ben sizin yerinize vereyim de mevzu yürüsün. Et, el değiştirdi arkadaşlar!

Eski çağlarda evde et beklerken bir yandan da habire konuştuğu söylenen kadın, konuşmasına ara vermedi gerçi ama beklemekten vazgeçti, eti kendi temin etme yoluna gitti.

Bakın şimdi kendiliğinden ne çıktı ortaya... Yani benim kayırmam falan değil. İnsanoğlu her ne kadar değişmediyse de kadın kısmı hiç olmazsa et hususunda aşama kaydetmiş. ‘Bekleme’den ‘Getirme’ye geçmiş. Erkeğin elinden almış üstelik bunu. Erkek kısmı yegáne meziyetini kaybetmiş böylece.

Ama işte bu bir yandan da erkekler açısından iyiye işaret. ‘Umutluyum’ demem bundan. Demek değişmeye meyilleri var. Belki biraz zamana ihtiyaç duyuyorlar. Birkaç yüzyıl kadar. Bir bakmışsınız ki, yani torununuzun torununun torununun torununun torunu bakmış ki erkekler bülbül olmuş!

MIŞ-MUŞ

AKP’den istifa eden Afyon milletvekili Reyhan Balandı ‘AKP’de kadın sadece dekor’ demiş.

CHP’de de aynı merak etmeyin! Türkiye’de kadının adamdan sayıldığı parti henüz kurulmadı.

İstanbul Valisi Muammer Güler kar için ‘Bu sefer iyiydik’ demiş.

Olağan duruma şükrettiğimizi kimsecikler duymasın!

Geç doğum ömür uzatıyormuş.

‘Doğum izni’ öteki tarafta da var demek.

Turizm 2005’e hızlı başlamış. Biz onun hızını kesecek bir şeyler yaparız evvel Allah! 

***

Názım baydı artık 
ARTIK sıkıldım ya, yeter yani. 

Názım'ın aşkları.

Názım'ın kadınları.

Arkadaşları.

Mezarının nerede kalacağı.

Názım'ın sigarayı içiş biçimi, bakışlarındaki derin anlam.

Nasıl da yiğit olduğu.

Názım'ın nasıl yürüdüğü, memleketini nasıl sevdiği.

Komünist olup olmadığı, komünistse nasıl bir komünist olduğu.

Aslında tüm dünyanın onu sevdiği.

Bizim onun kıymetini bilmediğimiz.

Názım'ın akşam yemeklerinde neyi tercih ettiği.

Yetti ama yani, başka işiniz yok mu sizin yahu!

Bırakın şu işin peşini artık ama.

Hastalık derecesine vardı bu Názım Hikmet'le uğraşma işi.

Neredeyse bir endüstri haline geldi Názım Hikmet anılarıyla uğraşmak.

Aslında bunu yapanlar, sayıları çok da az olan birtakım insanlar.

Büyük ihtimalle de toplumun büyük kesiminin Názım ile ilgili hatıralar, anılar, onun aşkları, yaşamıyla ilgilenmediğinin farkında değiller.

Ya da farkındalar da, onunla uğraşmayı keserlerse kendilerinin yapacakları başka bir işleri kalmayacağını bildiklerinden farkında değilmiş gibi davranıyorlar. Bu ikincisi daha büyük bir olasılık bence.

Adam öldüğü günden bu yana hemen her yıl, bazen de yıl içinde iki kez filan ‘‘Mezarı Türkiye'ye getirilsin’’ derler ve bu da gayet tabii ki aptal tepkileri beraberinde getirerek, ‘‘Komünist o, mezarı buraya getirilemez’’ denir ve siz bu manasızlığı her yıl izlemek zorunda kalırsınız.

Sanki Türkiye'de hiç komünist yok, onlar burada ölünce sanki mezarları başka ülkeye naklediliyor da Názım'ın mezarı gelse büyük olay olacakmış gibi davranılıyor.

Yahu bize ne mezarının nerede olduğu. Orada kalsa ne fark eder, buraya gelse ne fark edecek?

Kitapları var ya, neden yetmiyor bu insanlara ki?

Rusya'da da var kitapları Türkiye'de de ve zaten ortada tek önemli olan şey de onlar.

Ne aşkları, ne kadınları, ne gözünün rengi, hiçbir şey önemli değil.

Sadece sözcükler önemli ve açıkça söylemek gerekirse onların da milliyeti yok.

Bu söyleyeceklerim mezar nakli tartışmalarını kendilerine iş edinmiş, bundan kariyer yapmış olanları üzecek biliyorum ama şurası da var ki, Názım'ın bir şair olarak milliyeti yok aslında.

Nüfus káğıdına bakmayın siz, şiirlerindeki nüfus káğıdı onun has bir dünya vatandaşı olduğunu bağırıyor suratımıza.

Bırakın bu işi artık. Dünya vatandaşlarının nerede gömüldüğü önemli değildir.

Onunla uğraşacağınıza, okuma yazma oranı düşen, yeni kitapları iki bin adet basılan, insanlarının çoğunluğunun gazeteyi bile heceleyerek okumak zorunda olduğu bir ülkede acaba şiir yaşayabilir mi onu bir düşünün bakalım?

Düz yazı can çekişiyor.

Şiir çoktan ölmüş durumda ve üstelik de eline her kalem alan cahil kendisini şair zannediyor bu ülkede.

Abuk durumdayız abuk.

Durum böyleyken, mezarı nerede duracak adamın onu tartışıyorlar.

Kimin umurunda ki?

Ve de olmalı mı ki? 

***

Noam Chomsky 
AMERİKALI bilim adamı ve sürekli muhalif Noam Chomsky, Türkiye'de insan hakları meselesini test etmek için buralara gelecekmiş. 

Keşke hiç zahmet etmeseydi, çünkü bunu test etmek için fazla seyahat etmesi gerekmeyen bizler ona test sonuçlarını kısa yoldan verebilirdik.

Durum pek iç açıcı değil burada Bay Chomsky, yakında daha da kötü olacak ve buna ne sizin ne de bizim yapabileceğimiz bir şey yok.

Türkiye'de hükümetler ve onları seçen kitleler demokrasiymiş, insan haklarıymış, özgürlüklermiş öyle sıradan şeylerle pek ilgilenmiyorlar.

Bu gerçeği kimse değiştiremedi ve değiştiremeyecek de, o şeylere önem verenler hep çok azınlıkta kalacak bu ülkede.

Ve siz buraya geldiğinizde de sizi alkışlayanlar sadece bu azınlık olacağından Türkiye'de tek bir şey bile değişmeyecek.

Şimdi diyecekler ki olsun onun dediklerinin etkisi Amerika'da duyulur, onun için gelsin.

Hayır efendim duyulmaz, çünkü o son yıllarda prestijini büyük ölçüde yitirmiş bir kişidir artık.

Bunu sadece 11 Eylül olayının hemen ertesi günü, ülkesinde acı yaşanırken, daha olayın üzerinden 24 saat bile geçmemişken ‘‘Bu olayın içerik olarak ABD'nin Sudan'a füze yollamasından farkı yoktur’’ demesinin, olayla ilgili göstermelik de olsa bir üzüntü göstermeyi başaramamasının memleketinde yarattığı tepkiye bakarak söylemiyorum.

Chomsky ülkesinden o kadar fazla nefret ediyor ki neredeyse bütün rasyonel düşünme yeteneğini kaybetmiş durumda.

Bir örnek vereyim. 1989 yılında Çek Cumhurbaşkanı Vaclav Havel Washington'u ziyaret etti ve önem verilen bir devlet adamı olduğu için de ABD Kongresi'ne hitap etti.

Noam Chomsky sadece bu nedenle Vaclav Havel'i ‘‘savaş suçlusu Amerika'nın işbirlikçisi’’ olmakla suçladı çünkü bu ziyaretten kısa bir süre önce El Salvador'da ABD'nin desteklediği gerillalar bazı din adamlarını öldürmüşlerdi ve bu olay nedeniyle Chomsky hem bütün Amerikan Kongresi'ni hem de Vaclav Havel'i bir savaş suçlusu olarak görmeye başlamıştı.

Bunun son derece tuhaf ve çarpık bir bakış açısı olduğunu, iki olay arasında neden-sonuç bağlantısı olmadığını ona kimse anlatamadı.

Bunu anlamadığı gibi o konuşması nedeniyle Havel'in Stalinist eğilimler taşıdığını da etrafta söylemeye başladı.

Ona göre dünyada Amerika ne yaparsa kötüydü, bu nedenle de son olarak Bosna'da Miloseviç'e haksızlık yapıldığını anlatmaya başladı insanlara.

Neredeyse tüm dünyanın kasap, faşist olarak tanımladığı bu Türk ve Müslüman düşmanı ona göre yanlış anlaşılıyordu, çünkü ABD ordusu orada insanları ona karşı korumuştu ya sadece bu bile onun haklı olabileceğine kanıt olabilirdi, ABD'nin doğru bir iş yapması mümkün değildi.

Anlayacağınız Noam Chomsky'i kendi ülkesinde de kimse fazla ciddiye almıyor son zamanlarda.

Ülkesini seven bir muhalefet insanından, ülkesinden nefret eden bir sinirli saldırgana dönüştü ve bu nedenle de tavırları rasyonel olmaktan çıktıkça, onu dinlemeye hazır olan insan sayısı da hızla azaldı.

İnsanın kendi ülkesine muhalef olmasının, hele bu ülke ABD olduğu takdirde, o insana bir süre önemli prestij sağlayacağı kesin.

Ancak sürekli muhalifler bir süre sonra sadece kendi söyledikleriyle mutlu olmakla yetinip muazzam bir kısırdöngüye de giriyorlar 

Gerçeklikten tamamen kopuyorlar ve kendi kısırdöngüleri içinde ha babam dönerlerken etraflarında kendilerine destek veren insan sayısının hızla azalmakta olduğunu da geç fark ediyorlar.

Bunu fark ettiklerinde de muhaliflikten, sinirli saldırganlığa geçiş yapmaları gerekiyor çünkü sadece bu şekilde bir süre daha sözlerine müşteri bulabileceklerini sanıyorlar.

Bir zamanların büyük mücadele adamı Chomsky artık trajik bir figür ve buraya gelip istediği kadar kalmasında da bir sakınca yok, çünkü artık onun hiçbir önemi yok.

***

Toplum vicdanındaki kara delik 
GENÇ insanların intihar etmeleri konusu, magazin dünyasına ait olması ve orada kalması gereken düşünce yapılarıyla anlaşılamaz. 

Meselenin gayet tabii ki bireysel bunalım yönü var, ancak bu gençleri bunalıma iten, onun daha temelinde yatmakta olan toplumsal bunalım var.

Türkiye'de eğitim kurumu tamamen çökmüş durumda.

Okullar, genç insanları kurup hayata otomatik oyuncaklar olarak sürmekten başka bir işe yaramıyorlar. Kurgular da çabuk boşalıyor.

Yaşamın dramlarını, acılarını, zorluklarını karşılayıp, bunlara dayanabilecek zihinsel gücü eğitim sürecinde alamıyor gençler.

Anne babalar bir yandan bu acılara, zorluklara, dramlara kendileri zor bela dayanmaya çalışırlarken, bir yandan da çocuklarını korumaya, onları hayata karşı zırhlandırmaya çabalıyorlar.

Yazık onlara, kimsenin gücü yetmez ki böyle bir işte tek başına kalmaya.

Başka ülkelerde kurumlar işte bu nedenle var; insanlara yardımcı olmak, onlara çocuklara yardım etme sürecinde el vermek için var okullar medeni dünyada.

Türkiye'de ise eğitimdeki çöküntü nedeniyle çocuklar, hayata karşı artık zırhsız. Bilgi küpü olmaları yetmiyor hayata dayanabilmeleri için ve kişisel bunalımların da işe karıştığı durumlarda olay bir yeni acı intihar vakası olarak gelip vuruyor bizleri.

Hayatın temelde trajik olan akışına karşı bireye en iyi zırhı iki şey sağlayabilir.

Bunlardan ilki felsefedir.

Diğeri de dini inançtır.

Türkiye'de ikinci zırhın insanlar tarafından giyilmesi önünde önemli engeller var.

Bunlar sadece resmi tavrın yasakları açısından oluşan engeller de değil.

Modern dünyada gayet de hoş olabilecek, insana dayanma gücünü verebilecek, hayatı bireye güzel yapabilecek bu dini inanç zırhına Türkiye'de öyle anlamlar yüklediler ki, birçok insan bu zırhı üzerinden atmak zorunda kaldı.

Koruma yapması gereken zırh, bazı insanları yükü altında daha da ezdi.

Bireye hayata dayanma gücü verebilecek diğer zırh ise felsefedir.

Felsefeyi öğrenmek, okumak öylesine önemlidir ki inanamazsınız.

Biliyorum biraz abartılı bulacaksınız bu lafımı ama ben, çocuklarımıza ortaokuldan itibaren felsefe okutmayı başarabilseydik eğer, bugün o kızlar, oğlanlar hayatta olabileceklerdi diye düşünüyorum. Buna inanıyorum.

Şimdi duruma bakalım.

Dini zırh, toplumun en problemli konusu haline gelmiş.

Felsefi zırh ise eğitim sistemi tamamen çöktüğü için verilemiyor.

Bütün kollama, koruma görevi anne ve babaların omzuna kalmış.

O omuzlar da yıllardır yük üstüne yük almış.

Artık ne yapacağını şaşırmış büyük bölümü.

Toplumda büyük, anormal bir kara delik oluşmuş.

İçine gireni yutup duruyor ve biz bunun farkına, illa da yeni bir genç daha gidince varmakta ısrarlıyız.

Ne acı, ne acı bu memleketin durumu. 

***

Heimlich manevrası üzerine 
BOĞAZINA yemek kaçan insanları kurtarma manevrasının adı olan Heimlich bu köşede geçen hafta iki yazıda durup dururken konu edilmişti. 

Uzun süreden beri bu manevraya takmış durumdayım, bunun bir nedeni var ve ben bunu kesinlikle tespit edemiyorum.

Olayın başka bir boyutu daha var. Heimlich manevrasını ne zaman düşünmeye başlasam tuhaf bir şekilde aklıma Woody Allen geliyor.

İnsanın aklına Woody Allen'ın durup dururken gelmesi de hoş bir olay değil, aynı insanın yıllardan beri Heimlich manevrasına takması ondan daha da beter bir olay.

Bu kötü durumdan tek kurtuluş yolu var. Hissediyorum ki eğer bir gün Woody Allen ile Heimlich manevrası arasındaki mantıki veya mantık dışı bağlantıyı tespit edebilirsem mesele kendiliğinden ortadan kalkacak.

İkisini de aynı anda unutabileceğim o zaman.

Kurtulmama yardım edin lütfen bu işten. Benim okuyucularım arasında bu bağlantıyı bilen insanlar olduğuna inanıyorum, biliyorsanız e-mailim yukarda, haber bekliyorum.

Başkan Bush'un boğazına kraker kaçtı, adamcağız boğuluyordu, bir an kendinden geçmiş, yere düşünce de boğazına kaçan kraker darbe nedeniyle fırlamış, bu kurtarmış canını.

Bunu ben demiyorum, adı geçen manevrayı icat eden Dr. Heimlich açıklamış bu meseleyi önceki gün.

Geçen hafta yazdığım yazıda Heimlich manevrasını bilmediği için Recep Tayyip Erdoğan'a bu memlekette başbakan olma şansının verilmeyebileceğini yazmıştım, bakın işte ne demek istediğim bu son olay ile iyice ortaya çıktı.

Ya o başbakan olsaydı, Bush ile görüşmeye o gitseydi ve Bush onun yanında boğulmaya başladığında o da onu manevrayı bilmediği için kurtaramasaydı ne olurdu halimiz?

Türkiye'nin yükseldiği söylenen prestiji tamamen ayaklar altında paspas olurdu yemin ediyorum.

Diyeceksiniz ki şimdiki başbakan da bilmiyor Heimlich manevrasını ne olmuş yani.

İyi de kardeşim o laik başbakan, Bush onun yanında ölse de laf çıkmaz, Erdoğan başbakan olarak orada olsaydı ve Bush'u kurtaramasaydı Amerikalılar hemen ‘‘Bak İslami partinin başkanı bizimkini mahsus kurtarmadı’’ diye homurdanmazlar mıydı?

Devlet yöneteceksen böyle şeyleri de düşünmek ve önceden tedbirini almak zorundasın.

Bush yerine Clinton başkan olsaydı dün Ecevit görüşeceği bir muhatap bulamayacaktı Beyaz Saray'da, çünkü Clinton büyük ihtimalle bir gün önce ölmüş olacaktı.

Clinton acayip hızlı yemek yerdi, yemek yerken kendini kaybederdi.

Yanında çalışmış olan insanların dediğine göre bir büyük elmayı bile birkaç saniye içinde tüketirmiş ve üstelik elmadan da tek bir çöp kalmazmış ortada, sapını filan da yermiş.

Şimdi böyle bir adam maç seyrederken boğazına bir şey kaçırsaydı bu mutlaka bir büyük hamburger veya bütün bir elma filan olurdu ve bırakın Heimlich manevrasını tam teşekküllü bir hastanede yapılacak operasyon bile onu o adamın ağzından alamazdı.

Bunu hiç sormayacaksınız zannettim sorduğunuz için teşekkürler.

Heimlich manevrasının nasıl yapılacağına gelince:

1- Boğazına yemek kaçan insanı eğer konuşamıyorsa, öksüremiyorsa onu hemen ayağa kaldırın, arkasına geçin.

2- Arkadan beline sarılın, ellerinizi önde birbirine kavuşturun, parmaklar içte kalacak şekilde yumruk yapın.

3- Yumruğunuzu göğüs kafesinin bittiği noktaya yerleştirin.

4- Göğüs kafesine değil o noktadaki boşluğa bastırmaya başlayın. Bastırma hareketini boğaza kaçan yemek dışarıya fırlayıncaya kadar sürdürün.

Bebekse söz konusu olan kişi:

1- Bebeği kucağa alın, yere oturun, bacağınızı kolunuzun altına destek verin ve bebeği yüzüstü kucağınıza yatırın.

2- Bu durumda bebeğin sırtına çok sert olmayacak şekilde dört kez ve hızla vurun.

3- Eğer sonuç alamazsanız bebeği aynı yerde çevirin, memesinin hemen altında orta noktaya iki parmağınızla dörder kez ve hızla bastırın. Uygulayacağınız baskıyı bebeğinize zarar vermeyecek şekilde ayarlamaya dikkat edin.

Ve son nokta. Eğer ilk kez bir kızla çıkıyorsanız, kız boğulmaya başlarsa onu bu manevrayla kurtardıktan sonra ‘‘Dur daha manevra bitmedi’’ diye orada durmayı denemeyin çünkü bu manevra genellikle işlemez. Ben laubali insanım ve bunu da düşünmeden edemedim bilmem anlatabiliyor muyum? 

***

Occidentalism 
BATI karşıtı düşünce insanlarının sık sık ortaya attıkları bir kavramdır ‘‘oryantalizm’’. 

Doğulu toplumlara Batı'nın içinden üremiş önyargılarla yaklaşıp, o toplumları gerçekten anlamadan, kendi varsayımları doğrultusunda kategorileştirme çabalarına ‘‘oryantalizm’’ deniliyor.

New York Columbia Üniversitesi Profesörü Edward Said, aynı adlı kitabında ve başkalarında oryantalizmin dünyaya bakış süreçlerini, önyargılarla yoğrulan bu sürecin ürettiği algılama biçimlerini, bu algılama biçimlerinin kendi fikirlerini yaymakta kullandığı iletişim mekanizmalarını çözümlemiştir.

Gerçekten de özellikle Batı toplumlarının sıradan vatandaşlarında oryantalist bakış açısı, onlar farkında olmasa da ‘‘ötekilere’’ bakışlarının tüm içeriğini belirleyici konumdadır.

Bu böyledir de meselenin üzerinde durulmayan bir başka yönü de bulunuyor.

‘‘Occidentalism’’ diye bir kavram da var.

‘‘Batı'ya özgü’’ diye bilinen yaşam biçimlerinin, düşüncelerin, tavırların anlaşılmasına, çözümlenmesine yönelik düşünceyi üreten bir yaklaşımı ifade etmesi gereken bu kavram, zaman içinde istisnasız her durumda Batı'dan nefret eden, Batı'ya kin ve nefretle yaklaşan, saldırgan bir ideolojiye dönüşmüştür.

Çünkü aynen oryantalizmde olduğu gibi burada da meselelere Batı dışından baktığını iddia eden insanlar, tüm önyargılarını çalışmalarına taşımışlardır.

Ancak ‘‘oryantalizm’’ ile aradaki fark da burada ortaya çıkar aslında.

‘‘Oryantalizm’’ en azından kendi içinden, kendi önyargılarını, nefretlerini, yanlışlarını sorgulayacak, Doğu'yu gerçekten seven, onun dillerini, kültürlerini öğrenmekten mutluluk duyan, İslamiyet'i çözümlemeye ve onu gerçekten anlamaya çalışan insanları da çıkarmayı başarmıştır.

Occidentalism'de ise bu yoktur; orada genel eğilim, Batı'ya gözü kapalı bir kin ve nefret duygusunun tatmin edilmesi yönündedir.

(Bu yazı için kaynak ‘‘Occidentalism’’ Avishai Margalit, Ian Buruma, ‘‘The New York Review of Books’’, İnternet edisyonu January 17, 2002.)

Occidentalism, sadece Doğu toplumlarına ait olan bir kavram da değildir.

Örneğin Nazi Almanya'sında, bu sistemin teorisyenlerinin ortaya çıktığı 1930'larda occidentalism'in en önemli atılımları yapılmıştır.

İkinci Dünya Savaşı'nda Japon occidentalistleri, Batı nefreti üzerine çok kapsamlı teoriler üretmişlerdir.

Usame bin Ladin'le sembolleştirilen nefrete yönelik radikal dinci saldırganlık ile Alman Nazileri ve Japon occidentalistleri arasında son derece ciddi teorik bağlantılar vardır; tarihsel süreçte bunlar birbirleriyle kardeş olan eylemcilerdir.

İnceleyin bakın, anlattığım tüm bu akımlarda düşmanlar aynıdır.

Kadının özgürlüğünden, cinsel tercihlerde serbestlikten, liberalizmden, modern dünyadan, kapitalizmin büyük şehirlerinden, büyük şehirlerin hazza dayalı yaşam biçiminden korku ve nefret, hem Japon occidentalistlerinin, hem Nazi teorisyenlerinin, hem de radikal İslami teröristlerin ortak özellikleridir.

Bu yaklaşımlar, korktukları yaşam biçimlerini anlamaya çalışmak yerine onu tahrip etmeyi tercih ederler.

Hemen hepsinde Babil'in Kuleleri sembolü vardır, bunun yıkılması gerekir.

Bu nedenle de Japonlar, Pearl Harbor'a saldırmıştır; Naziler New York'u bombalamayı son derece ciddi olarak düşünmüşlerdir. Sonunda onların düşündüğünü modern occidentalistler olan radikal İslami teröristler, Dünya Ticaret Merkezi'ni yani modern Babil'in Kuleleri'ni yıkarak gerçekleştirmişlerdir.

Günümüzde tüm dünyadaki occidentalist nefret ordusunun ortak hedefi, ABD haline dönüşmüştür.

Avrupa bu nefretin hedefi olmamak için her türlü cambazlığı yaparak tarihin her döneminde, zor durumda kaldığında yanında olmuş olan ABD'yi arkasından vurmaktadır.

Çünkü bu occidentalistlerden, Fransa ve özellikle de Almanya'da bol miktarda vardır.

Amerika'dan nefret, modern dünyanın en büyük sorunlarından bir tanesidir; çünkü nefretin bulandırdığı zihinler insana özgü güzelliklerin ve her toplumda iyi yaşam yaratma potansiyeline giden yolun aslında nefret ettikleri o toplumun özünde yattığını hiçbir zaman göremeyeceklerdir. 

***

Karşınızda Dennis Miller 
KOMEDYENLERİN sahne rutinlerini tanıtma serimi bu hafta Denis Miller ile sürdürüyorum. 

O sahnede sakin ve gülümseyen bir suratla, belirli konularda uzun monologlarıyla meşhurdur.

‘‘Sesli şikáyet’’ de denilebilir onun yaptığına yani.

Bakalım aşağıdaki örneklerden beğenecekleriniz olacak mı?

Bir zamanlar tuvalet temizleyerek hayatımı kazanmaya çalışıyordum. Ancak beni gece nöbetinde çalıştırıyorlardı hep. Herhalde müdür ‘‘Evet Dennis iyi bir çocuk, yetenekli aslında, potansiyeli de var ama henüz daha esas şova hazır değil’’ diye düşünmüş olmalı ki beni gündüz tuvalet temizleme görevine hiç vermedi. 

Son derece basit gibi gözüken işleri neden tamamen içinden çıkılmaz sorunlar haline dönüştürüyorum bilmem ki. Geçenlerde bir dergiye abone oldum, fatura geldi ödedim. Sonra ikinci bir fatura daha geldi. Telefon ettim, yanlışlarını hemen düzelteceklerini söylediler. Ve tabii ondan sonra aynı dergiden düzenli olarak iki adet yollamaya başladılar evime. Bir tanesinde isim olarak ‘‘Dennis Miller’’ yer alıyordu, diğerinde de ‘‘Denise Miller’’ yazıyordu abonenin ismi olarak. Şimdi iki sorum olacak. Bir, aynı adrese iki dergi birden göndermekte olduklarını nasıl olup da fark etmezler ve iki, nasıl olup da benim aynı zamanda bir travesti olduğumu öğrenmeyi başardılar.

Bugünlerde bir konuda insanların size yardımcı olmasını istediğinizde nüfusun yarısı ‘‘Bu benim işim değil’’ der, diğer yarısının ise yapmayı iddia ettikleri iş konusunda tek bir nosyonları bile yoktur. Örneğin basit bir talebiniz olur ve eğer sigara içilmeyen bir otel odası talep ederseniz size verilen odanın zincirleme sigara tiryakisi olan Denis Leary'nin parmakları gibi kokacağına emin olun.

Ya da odanızın kapısına ‘‘Lütfen rahatsız etmeyin’’ yazısı asarsanız bilin ki bir süre sonra temizlikçiler odanıza New Meksiko eyaletinde kaçak Meksikalı işçi olduğu ihbar edilen binaya dalan göçmen bürosu ajanları gibi dalacaklardır.

Üniversiteden mezun olduktan sonra Pittsburg şehrinde bir dondurmacı dükkánında tezgáhtar olarak çalışmaya başladım. 21 yaşımda, başımda káğıttan bir şapka, dondurma satmak için orada öyle durup, diğer iki tezgáhtar oğlanın bana sürücü kursu imtihanındaki soruların çok zor olup olmadığı yolundaki sorularını dinlerken, beş yıl önce okulda aynı sınıfta okuduğum okulun en güzel kızı kapıdan girdi dükkána. Beni görünce de utancını gizlemek için bir anda şeker mi daha iyi, yoksa kek mi daha yararlı konusunda konuşmaya başlayınca ben de tam o anda o yüzyıl içinde tek bir kadınla bile yatmamın imkánsız olduğunu anlamıştım artık.

Sadece şu basit şeyi istiyorum. Yeni satın almış olduğum çok fonksiyonlu uzaktan kumanda aleti komşumun bağlı olduğu diyaliz makinesini durdurup durmasın hep ve sadece kendi işini yapsın, televizyonumu açıp kapasın.

Ereksiyonu uzun sürdüren kremlerin şişme bebeklerdeki hareket mekanizmalarını bozduğunu neden bu kremlerin kapağına yazmazlar ki. Takip edebiliyor musunuz dediğimi? Ne diyorsunuz, çok mu net konuşmaya başladım? Peki o zaman bu espriyi unutun, onu hiç okumadığınızı farz edin.

Erkekler güzel bir gün sonrası, batmakta olan güneşi seyrederlerken, ‘‘Acaba şu anda muhasebecim kim bilir bana nasıl da oyunlar oynuyor, ne sürprizler hazırlıyordur’’ diye düşünürler, bunda tuhaf bir şey görmezler ve bu acı gerçeği de kimse değiştiremez.

Yaşlanmış eski rock yıldızlarının, yeni yaptıkları video kliplerde kendileriyle aynı yaşta olan kadınlarla görülmelerini kanun hükmü haline getiren bir yasa değişikliği bir an önce ve hızla gündeme gelmelidir. 

Lüften ama lütfen seksten sonra kadına ‘‘Geldin mi’’ diye sorma kardeşim. Artık sen büyük bir oğlansın Bay Clouseau ve bu muammayı kendi başına çözüp anlamaya başlamalısın artık. 

***

Kültürel rölativizm 
DÜNYADA var olan her kültürün eşit değerde ve önemde olduğunu iddia eden, buna inanan bir yaklaşım hákim oldu Batı dünyasındaki toplumsal söyleme. 

Kültürel rölativizm deniliyor buna (cultural relativism).

Batı'nın kendi emperyalist geçmişine bir tepki olarak gelişti bu aslında.

Emperyalist ve kolonyalist geçmişte ‘‘ötekilere’’ yapılanlar öylesine rahatsız etti ki Batı insanının vicdanını, kültürel rölativizmin bir anlamda vicdan temizleme işlevi gördüğü anlaşıldığı an hemen herkes buna sarıldı.

‘‘Ötekilerin’’ düşünce sistemleri, topluma bakışları, vicdan temizleyeceğiz diye gazlanarak ön plana çıkarıldı ve sonunda Batı felsefesinin, örneğin bir Afrika kabilesinde yaratılan dünyayı algılama biçimiyle eşdeğerde, aynı ağırlıkta olduğu bile iddia edilmeye başlandı.

Bunu abartmak için söylemiyorum; bugün Amerika'da üniversitelerde, kültürel rölativistlerin yarattığı zihinsel terör nedeniyle ‘‘beyaz yaşlı adamlar’’ olarak saldırılan büyük filozofların düşünceleri yerine feminist teorisyenler, ‘‘Afrika çalışmaları’’ adıyla kurulan kürsülerde okutulan ‘‘siyah tarihler’’ ön plana çıkarılmış ve hem üniversitede eğitim kalitesi dibe vururken hem de Amerika'da tutarlı bir düşünce üretilmesi çok zor olmaya başlamıştır.

Bunları ‘‘dış dünya’’dan haberler vermek için yazmıyorum.

Kültürel rölativizm, bulaştığı her toplumu içten içe kemiren, sosyal eşitlik, insanların eşitliği gibi soyut ve soyut olduğunca da yalan olan bir düşünceye sahip çıkar gibi gözükerek, aslında tarihte ezilmiş grupları hiçbir tutarlı fikir üretmeden bu kez de ezme gücüne sahip kılmaya uğraşan bir hastalıktır.

Bugün bu Türkiye'de de bir tehlike haline almaya başlıyor, bunu hissediyorum.

Her ülkede olduğu gibi Türkiye'de de bu kültürel rölativizme sahip çıkanlar, genellikle sol gelenekten gelen insanlar.

Aslında Marksizm de, kültürel rölativistlerin saldırdıkları ‘‘beyaz yaşlı adamlar’’, yani filozoflar geleneğinden gelmektedir, ama o geleneğe sahip çıktıkları iddiasında olanlar şimdi ya bunu unutarak, ya da geçmişe bir tepkiyle hareket ederek kültürlerin eşitliği kavramı altında, aslında daha üstün olduğunu bildikleri bir düşünme geleneğini, alt düzeye çekerek başka düşünme gelenekleriyle eşitleme gayreti içindedirler.

Bunu yaparak kendi vicdanlarını rahatlatmak mı istiyorlar, buna ne ihtiyaçları var, onu bilemem ama Türkiye'de daha felsefe bilinmezken, düşünce gelenekleri can çekişmekteyken başlatılan bu kültürlerin eşitliği hareketinin topluma vuracağı darbe, Amerika'da yaşananlardan çok daha vahim olacak, ülkenin geleceği daha da kararacaktır, bu da bilinsin.

Kültürel rölativizme inandığını söyleyenler ‘‘gerçeğin’’ toplumdaki güç sahipleri tarafından kendi hegemonyalarını korumak üzere oluşturulmuş olan bir sosyal tertip olduğunu düşünürler.

Onlara göre her kültür eşittir, gerçek denilen şey hangi kültürün olaya baktığına göre değişir ve hangi kültür kendi gerçeğine doğru derse bunu sorgulamak da başkalarına düşmez.

Ben ise insanlığın büyük bir felsefi geleneğe sahip olduğuna, bütün kültürlerin katiyen birbirine eşit olmadığına, her toplumda kurtuluşun klasik bir eğitimle felsefi geleneğe sahip çıkılarak sağlanabileceğine, bunu da ancak toplumdaki Eflatuncu anlamda düşünen elitlerin yapabileceğine inanırım.

Türkiye'de kurtuluş fırsatı gitgide elden kaçıyor. Zaten elde de fazla bir şey yoktu aslında ama şimdi ‘‘aydınlar’’ kendi vicdanlarını rahatlatmak ve siyasi baskılar tarihimizin vicdanlarda yarattığı tahribatı biraz olsun iyileştirmek için, gerçeği gerçekten görmemize yardımcı olacak tek düşünce biçimine bilinçli olarak darbe vurmaya ve tamamen dışında olmaları gereken sosyal hareketlere destek olmaya başladılar.

Sonunda darbeyi yiyen kendileri olacak, bunun da farkında değiller ne yazık ki, ama o zaman da olan yine bu topluma olacak.

Düşüncenin intiharı da böyle oluyormuş demek ki. 

***

Bir Türk eşittir dünya 
TURGUT Özal, bir konuşmasında bizim ahaliye ‘‘çoğal’’ talimatını vermişti. 

Daha fazla ve hızlı çoğaldığımız takdirde dünyayı fethetmememiz için bir neden yoktu ona göre.

O konuşma yapıldığı sırada Bulgaristan ile göçmen krizini yaşıyorduk.

Bizim insanımız öyle yumuşak başlı değildir, her sözü dinlemez, kafası basarsa dinler, basmazsa bildiğini yapar.

Ancak tarihte bugüne kadar ‘‘çoğalın’’ talimatına uymayan Türk de yok gibidir. Öyle böyle çoğalmak da değil söz konusu olan, bir başladılar mı durmuyorlar; üç, dört, beş, on, Allah ne verdiyse yani.

Ve bu talimatıyla o zamana kadar da pek uyuduğu söylenemeyecek olan canavarı şahlandırdı Özal.

Maşallah mesir macunu da çok tüketiliyor olmalı bizim memlekette, bugünlere geldik işte. Neredeyse ikiye katlandık sayı olarak o talimatın verildiğinden bu yana.

Bu arada o konuşmanın yapıldığı günlerde sorunlu olduğumuz Bulgaristan ise küçülme yoluna gitti.

İlk önce zaten, daha fazla olmak için çırpınan Türklere bir iyilik yaptı ve kendinde bulunan Türk asıllı Bulgar vatandaşlarını bize postaladı.

Sonra da nüfus artışını yavaşlattı.

Bugün gelinen noktada Bulgaristan neredeyse Avrupa'nın en dinamik ülkesi. Yepyeni atılımlar yapıyor, nüfusuna kaliteli eğitim verme imkánına sahip bir Avrupalı ülke.

Artan insan sayısını ‘‘büyük’’ olmak sanan bizim ülkede ise durum içler acısı.

2.5 milyon insan yurtdışına kaçıp kurtulmak için yabancı elçilikler önünde neredeyse nöbet tutuyor.

Müthiş bir kalitesizlik sarmış toplumu.

Cahil söylemler, politika diye ortaya atılıyor.

Nüfusun büyük bölümünün dünyadan haberi yok.

Sayısı artan toplumda cahillik almış başını yürümüş.

Ve Türk işadamları, ilk fırsatta yatırımlarını Bulgaristan'da yapıp ülkelerinden çıkmak için uygun fırsat gözlüyor.

Çoğalmayı başardık, bunun dışında hiçbir şeyi başaramadık anlayacağınız.

Ben, Recep Tayyip Erdoğan kadar ufuksuz, düşünce sistematiğinden uzak, ne söylediğinin farkında olmayan ve de üstelik liderlik iddiasında olan bir insan görmedim.

Hiçbir birikimi de yok anladığım kadarıyla.

Eksikliklerini demagoji ile tamamlamaya çalışıyor, bunu kabadayı edalarla yapıyor ve bunun Türkiye'ye yeteceğini sanıyor.

Türkiye gibi karmaşık, sorunları çok ve iddiaları büyük olduğu halde potansiyeli eritilen bir ülkeye kendisinin lider olabileceği gibi bir halüsinasyona kaptırmış kendisini Erdoğan.

Gayet tabii ki çoğalmayı başarıp da başka hiçbir şey yapamamış, onun doğal oy kitlesi olan insanlar, kendi liderlerinden fazla bir kalite de beklemiyorlar anladığım kadarıyla.

Saçmalamalarını alkışlıyorlar ve onun Türkiye'ye layık kaliteli bir lider olduğuna inanıyorlar büyük ihtimalle. Çünkü çoğunluğun kalite anlayışı da onun sunduklarıyla, özlemleriyle sınırlı zaten.

Alan memnun veren memnun, aralarında konuşup duruyorlar.

Şimdi yeni talimat da yeni liderden geldi. Daha fazla çocuk yapacaklar, Türkiye daha fazla kalabalıklaşacak, yeni doğan çocuklar aç kalacak, Türkiye daha da batacak ve büyük ihtimalle talimatı verenler içten içe sevinecekler.

Çünkü onların siyasi açıdan var olabilmeleri, Türkiye'de işlerin kötüye gitmesine, dibe vurmamıza bağlı.

Yeniden büyüyen, gelişen, güçlenen Türkiye'de oy oranlarının barajı geçmelerine belki izin verecek düzeyde olacağını biliyorlar ve kötülük olacağını bile bile cahil insanları yanlış yönlendiriyorlar.

Kötülük yapma üzerine kurulmuş bir siyasi anlayışın, bugün Türkiye'de en yüksek oy potansiyeline sahip olmasının, yaşanan sosyolojik felaketin boyutunu ortaya koyduğunu umarım aklı başında insanlar görüyordur. 












































